荀彧，字文若，颍川颍阴人，少有才名。南阳何颙见彧而异之，曰：“王佐才也。”中平六年，举孝廉。董卓之乱，弃官归乡里。比至冀州，袁绍待彧以上宾之礼。彧每怀匡佐之义，度绍终不能定大业，乃去绍从操。操与语大悦，曰：“吾子房也。”
兴平元年，操东击陶谦，使彧守甄城。会张邈、陈宫以兖州反操，而潜迎吕布。邈使人谲彧曰：“吕将军来助曹使君击陶谦，宜亟供军实。”彧知邈有变，即勒兵设备，故邈计不行。陶谦死，操欲遂取徐州，还定吕布。彧谏曰：“昔高祖保关中，光武据河内，皆深根固本，以制天下。将军本以兖州首事,故能平定山东,此实天下之要地也。宜急分讨,使虏不得西顾,乘其间而收熟麦,约食蓄谷，以资一举，则吕布不足破也。”操于是大收熟麦，复与布战，兖州遂平。
建安元年，献帝自河东还洛阳，操议欲奉迎车驾，徙都于许。众多以山东未定，未可卒制。彧乃劝操曰：“昔晋文公纳周襄王，而诸侯景从，汉高祖为义帝缟素，而天下归心。自天子蒙尘，将军首唱义兵，徒以山东扰乱，未遑远赴，虽御难于外，乃心无不在王室。因此时奉主上以从人望，秉至公以服天下，扶弘义以致英俊。”操从之。
操保官渡，虽胜而军粮方尽，书与彧议，彧报曰：“公以十分居一之众，画地而守之，扼其喉而不得进，已半年矣。情见势竭，必将有变，此用奇之时，不可失也。”操乃坚壁持之。遂以奇兵破绍。
十七年，董昭等欲共进操爵国公，九锡备物，密以访彧。彧曰：“曹公本兴义兵，以匡振汉朝，虽勋庸崇著，犹秉忠贞之节。君子爱人以德，不宜如此。”事遂寝。操心不能平。会南征孙权，表请彧劳军于谯，帝从之。至濡须，彧病留寿春，操馈之食，发视，乃空器也，于是饮药而卒。帝哀惜之，祖日为之废乐。谥曰敬侯。明年，操遂称魏公云。