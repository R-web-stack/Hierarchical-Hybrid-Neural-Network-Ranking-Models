王审琦字仲宝，其先辽西人，后徙家洛阳。汉乾佑初，隶周祖帐下，性纯谨，甚亲任之。从平李守贞，以功署厅直左番副将。世宗召禁军诸校宴射苑中，审琦连中的，世宗嘉之，赏赍有加。俄领勤州刺史。亲征淮南，舒州坚壁未下，诏以郭令图领刺史，命审琦及司超以精骑攻其城，一夕拔之，擒其刺史，获铠仗军储数十万计。令图既入城，审琦等遂救黄州，数日，令图为舒人所逐。审琦选轻骑衔枚夜发，信宿至城下，大败舒人，令图得复还治所。从征李筠，为御营前洞屋都部署，为飞石所伤，车驾临视。建隆二年，出为忠正军节度。在镇八年，为政宽简。所部邑令以罪停其录事吏，幕僚白令不先咨府，请按之。审琦曰：“五代以来，诸侯强横，令宰不得专县事。今天下治平，我忝守藩维，而部内宰能斥去黠吏，诚可嘉尔，何按之有？”闻者叹服。审琦重厚有方略，尤善骑射。镇寿春，岁得租课，量入为出，未尝有所诛求。素不能饮，尝侍宴，太祖酒酣仰祝曰：“酒，天之美禄；审琦，朕布衣交也。方与朕共享富贵，何靳之不令饮邪？”祝毕，顾谓审琦曰：“天必赐卿酒量，试饮之，勿惮也。”审琦受诏，饮十杯无苦。自此侍宴常引满，及归私家即不能饮，或强饮辄病。开宝二年，从征太原，为御营四面都巡检。三年，改镇许州，赐甲第，留京师。太祖尝召审琦宴射苑中，连中的，赐御马、黄金鞍勒。六年，与高怀德并加同平章事。七年，卒，年五十。初，审琦暴疾，不能语，帝亲临视，及卒，又幸其第，哭之恸。赐中书令，追封琅琊郡王，赙赠加等。葬日，又为废朝。