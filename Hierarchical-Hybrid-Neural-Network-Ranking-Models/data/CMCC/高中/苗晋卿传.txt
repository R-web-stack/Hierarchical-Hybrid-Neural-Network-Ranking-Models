苗晋卿，字元辅，潞州壶关人，世以儒素称。擢进士第，调为修武尉，累进吏部郎中、中书舍人，知吏部选事。方时承平，选常万人，李林甫为尚书，专国政，以铨事委晋卿及宋遥，然岁命它官同较书判，核才实。天宝二年，判入等者凡六十四人，分甲、乙、丙三科，以张爽为第一。爽，御史中丞倚之子，倚新得幸于帝，晋卿欲附之，爽本无学，故议者嚣然不平。安禄山因言之，帝为御花萼楼覆实，中裁十一二，爽持纸终日，笔不下，人谓之“曳白”。帝大怒，贬倚淮阳太守，遥武当太守，晋卿安康太守。
明年，徙魏郡，即充河北采访使。居三年，政化大行。尝入计，谒归壶关，望县门辄步，吏谏止。晋卿曰：“公门当下，况父母邦乎?”郡太守迎犒，使所属令行酒，酒至，必立饮白酹，侍老有献，降西阶拜而饮，时美其恭。安禄山反，窦廷芝弃陕郡不守，杨国忠本忌其有望，即奏“东道贼冲，非大臣不可镇遏”，授陕郡太守、陕虢防御使，晋卿见帝，以老辞，忤旨，听致仕于家。车驾入蜀，搢绅多陷贼，晋卿间道走金州。
肃宗至扶风，召赴行在，拜左相。平京师，封韩国公，食五百户，改侍中。玄宗崩，肃宗疾甚，诏晋卿摄冢宰，因让曰：“矢行遣诏，皇帝三日听政，稽祖宗故事，则无冢宰之文，奉遣诏则宜听朝。惟陛下顺变以幸万国。”帝不听。后数日，代宗立，复诏摄冢宰，固辞乃免。时年老蹇甚，乞间日入政事堂，帝优之，听入阁不趋，为御小延英召对。宰相对小延英，自晋卿始。永泰初薨，年八十一，赠太师，京兆少尹护丧，谥曰懿献，元载未显时，为晋卿所遇，载方相，故讽有司改谥文贞。