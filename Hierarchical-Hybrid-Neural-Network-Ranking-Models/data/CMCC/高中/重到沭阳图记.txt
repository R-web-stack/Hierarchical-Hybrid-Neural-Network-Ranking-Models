古之人往往于旧治之所三致意焉。盖贤者视民如家，居官而不能忘其地者，其地之人，亦不能忘之也。余宰沭阳二年，乙丑，量移白下。今戊申矣，感吕峄亭观察三札见招，十月五日渡黄河，宿钱君接三家。钱故当时东道主，其父鸣和癯而髯，接三貌似之，与谈乃父事，转不甚晓。余离沭时，渠裁断乳故也。
夜阑置酒，闻车声啍啍，则峄亭遣使来迎。迟明行六十里，峄亭延候于十字桥，彼此喜跃，骈辚同驱。食倾，望见百雉遮迣，知沭城新筑。衣冠数十辈争来扶车。大概昔时骑竹马者，俱龙钟杖藜矣。
越翌日，入县署游观，到先人秩膳处，姊妹斗草处，昔会宾客治文卷处，缓步婆娑，凄然雪涕，虽一庖湢、一井匽，对之情生，亦不自解其何故。有张、沈两吏来，年俱八旬。说当时决某狱，入帘荐某卷，余全不省记。憬然重提，如理儿时旧书，如失物重得。邑中朱广文工诗，吴中翰精鉴赏，解、陈二生善画与棋，主人喜论史鉴，每漏尽，口犹澜翻。余或饮，或吟，或弈，或写小影，或评书画，或上下古今，或招人来，或呼车往，无须臾闲。遂忘作客，兼忘其身之老且衰也。
居半月，冰霰渐飞，岁将终矣，不得已苦辞主人。主人仍送至前所迎处，代为治筐箧，束缰靷毕，握手问曰：“何时再见先生？”余不能答，非不答也，不忍答也。嗟乎！余今年七十有三矣，忍欺君而云再来乎？忍伤君而云不来乎？然以五十年前之令尹，朅来旧邦，世之如余者少矣；四品尊官，奉母闲居，犹能念及五十年前之旧令尹，世之如吕君者更少矣。离而合，合而离，离可以复合，而老不能再少。此一别也，余不能学太上之忘情，故写两图，一以付吕，一以自存，传示子孙，俾知官可重来，其官可想，迎故官如新官，其主人亦可想。孟子曰：闻伯夷、柳下惠之风者，奋乎百世之下，而况于亲炙之者乎？提笔记之，可以风世，又不徒为区区友朋聚散之感也。