上方侧席高人，起左史福唐李公弥逊于钓筑间。将大用，会告饥，而庐陵特甚，诏公作牧，以字罢瘵。既至，栉垢爬痒，民获苏，郡以大理。则求所以慰惫懑者，于是视庐之偏，得古松蔚然，对植以竹，开轩其下，榜曰“二友”，且为松竹主人，命郡人胡铨志之。
仆曰：“公山林十有三年，穷崖怪壑，家猿狖而宫鱼龙，宜于林木饱闻而厌观者，岂少此二物哉？是盖有说焉。孔子曰：‘巧言令色，鲜矣仁。’夫能牧养小民，惠于鳏寡，必刚毅不回之士，盖刚则不夺于欲。故曰：‘枨也欲，焉得刚！’而《书》则曰：‘刚而无虐。’惟无虐为无欲，惟不欲可以言刚，惟刚故能行仁。公独有取于松竹焉者，非以其德全于刚邪？
“方公闲于簿书，日哦其间，见夫檀栾胶葛，泠风薄人，清阴澡虑，则思所以大庇我民，以浣以濯。见夫落落高标，陵轹霜雪，有不可犯之色，则思所以上列利病，与当途要人争可否而不折；见夫幽姿劲质，鸾鹄对峙而不受燕雀，则思所以击奸尚贤，使君子有所恃，而小人有所畏。卒之雨旸以时，物物得职威令，神行惠泽以流，仁周乎骫桑，义高乎偃柏。曾不旬岁而民和年丰，是岂巧言令色、四体若无骨者所能乎？
“至若心远地偏，境与意合，万事不到胸次，听号钟之松风，挹寒塘之竹露，道历物表，便有濠濮间趣。回视轩冕，所谓九万里则风斯在下矣，是故可友而不可屈。
“虽然，公将羽仪天朝，固不能屈之使卑。卓然特立，临大节而不可夺，以措天下于泰山之安。则岂惟无愧二友，实丘壑夔龙之友。”