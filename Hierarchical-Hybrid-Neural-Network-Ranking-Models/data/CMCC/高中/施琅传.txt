施琅，字琢公。顺治三年，师定福建，琅从明总兵郑芝龙降，芝龙归京师，其子成功窜踞海岛，招琅，不从。成功执琅，琅以计得脱，其父、弟及子侄皆为成功所杀。康熙二十年，成功孙克塽幼，刘国轩等用事。内阁学士李光地奏台湾可取状，因荐琅习海上事，上复授琅福建水师提督，谕相机进取。琅至军，疏言：“贼船久泊澎湖，悉力固守。冬春之际，飓风时发，我舟骤难过洋。臣今练习水师，又遣间谍通臣旧时部曲，使为内应。俟风便，可获全胜。”夏至后二十馀日，彗星见，户部尚书梁清标以为言，暂缓进剿。琅疏言：“臣已简水师精兵二万、战船三百，但遇风利即可进。”诏从之。八月，琅统兵至台湾，克塽率属剃发，缴金印，台湾平。遣侍郎苏拜至福建，与督抚及琅议善后事。有言宜迁遗民、弃其地者，琅疏言，台湾原属化外，土番杂处，中国之民潜往生聚，已不下万人。一旦纳土归命，善后之计，尤宜周详。若弃其地、迁其人，以有限之船，渡无限之民，非阅数年，难以报竣。倘渡载不尽，窜匿山谷，所谓藉寇兵而赍盗粮也。上命允其行。琅又疏请克塽纳土归诚，应携族属俱诣京师。诏授克塽公衔。人谓琅必报父仇，将致毒于郑氏。琅曰：“绝岛新附，一有诛戮，恐人情反侧。吾所以衔恤茹痛者，为国事重不敢顾私也。”二十七年，入觐，赏赉优渥。琅辞谢，又言：“臣年力已衰，惧勿胜封疆之重，请辞。”帝不许，命还任，三十五年，卒于官。