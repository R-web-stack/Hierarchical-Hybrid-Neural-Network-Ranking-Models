羊祜，字叔子，泰山南城人也。博学能属文，美须眉，善谈论。郡将夏侯威异之，以兄霸之子妻之。举上计吏，州四辟从事，皆不就。夏侯霸之降蜀也，姻亲多告绝，祜独安其室，恩礼有加焉。
帝将有灭吴之志，以祜为都督荆州诸军事，镇南夏，甚得江汉之心。吴石城守去襄阳七百余里，每为边害，祜患之，竟以诡计令吴罢守，于是戍逻减半，分以垦田八百余顷，大获其利。在军常轻裘缓带，身不被甲，铃阁以下，侍卫者不过十数人，而颇以畋渔废政。尝欲夜出，军司徐胤执棨当营门曰：“将军都督万里，安可轻脱！将军之安危，亦国家之安危也。胤今日若死，此门乃开耳。”祜改容谢之，此后稀出矣。
每与吴人交兵，克日方战，不为掩袭之计。将帅有欲进谲诈之策者，辄饮以醇酒，使不得言。吴将邓香掠夏口，祜募生缚香，既至，宥之。香感其恩甚，率部曲而降。祜出军行吴境，刈谷为粮，皆计所侵，送绢偿之。每会众江沔游猎，常止晋地。若禽兽先为吴人所伤而为晋兵所得者，皆封还之。于是吴人翕然悦服，称为“羊公”，不之名也。祜与陆抗相对，使命交通，抗称祜之德量，虽乐毅、诸葛孔明不能过也。抗尝病，祜馈之药，抗服之无疑心，人多谏抗，抗曰：“羊祜岂鸩人者？”
祜女夫尝劝祜有所营置，令有归戴者，祜默然不应，退告诸子曰：“人臣树私则背公，是大惑也。汝宜识吾此意。”