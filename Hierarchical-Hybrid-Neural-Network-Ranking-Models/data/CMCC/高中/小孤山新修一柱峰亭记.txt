延祐五年，某以圣天子之命，召吴幼清先生于临川。七月二十八日，舟次彭泽。明日，登小孤山，观其雄特险壮，浩然兴怀，想夫豪杰旷逸名胜之士，与凡积幽愤而怀感慨者之登兹山也，未有不廓然乐其高明远大，而无所留滞者矣。
旧有亭在山半，足以纳百川于足下，览万里于一瞬，泰然安坐，而受之可以终日。石级盘旋以上，甃结坚缜，阑护完固，登者忘其险焉。盖故宋江州守臣厉文翁之所筑也，距今六十二年。而守者弗虔，日就圮毁，聚足以涉，颠覆是惧。
至牧羊亭上，芜秽充斥，曾不可少徙倚焉。是时，彭泽邑令咸在，亦为赧然愧，赩然怒，奋然将除而治之。问守者，则曰：“非彭泽所治境也。”乃相与怃然而去。明日，过安庆，府判李侯维肃，某故人也，因以告之。曰：“此吾土也，吾为子新其亭，而更题曰‘一柱’，可乎？夫所谓‘一柱’者，将以卓然独立，无所偏倚，而震凌冲激，八面交至，终不为之动摇；使排天沃日之势，虽极天下之骄悍，皆将靡然委顺，听令其下而去。非兹峰其孰足以当之也耶！新亭峥嵘在吾目中矣，子当为我记之。”
李侯真定人，仕朝廷数十年，历为郎官，谓之旧人，文雅有高材，以直道刚气自持，颇为时辈所忌。久之，起佐郡，人或愤其不足，侯不屑也。观其命亭之意，亦足以少见其为人矣。且一亭之微，于郡政非有大损益也，到郡未旬日，一知其当为，即以为己任，推而知其当为之大于此者，必能有为无疑矣。