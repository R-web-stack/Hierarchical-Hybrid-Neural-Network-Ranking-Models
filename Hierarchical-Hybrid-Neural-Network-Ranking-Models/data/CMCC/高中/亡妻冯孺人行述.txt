 孺人姓冯氏，讳福贞，字海媛，世居嘉兴练浦之阳。考讳镇鼎，归安县儒学教谕。教谕君为学官，弟子有名，交渐广，徙碧漪坊，去先太傅文恪公第近止百步。教谕君年过四十无子，生孺人，特珍爱之。五龄，延塾师陈翁，授《毛诗》《孝经》。有费姥者，往来教谕君家。见孺人聪慧，为先妣唐孺人述之，唐孺人属姥为妁。是夕，教谕君梦文恪公衣衮造其门，遂以孺人许彝尊为配。寒家自文恪公以宰辅归里，墓田外无半亩之产。至本生考安度先生，家计愈窘，岁饥，恒乏食，行媒既通，力不能纳币。彝尊年十七，为赘婿于冯氏之宅。遭乱，两家各去其居，安度先生播迁塘桥之北。
    彝尊既昏，孺人赞予往侍养。教谕君以田二十亩持券付孺人，孺人语予曰：“割父之田以奉翁，非力养矣。”辞不受，挈其女至塘桥，鬻所有金条脱，治饔膳。隘不能容，遂赁梅里道南茅亭之居，迎先生至里。
    予年二十，即以诗古文辞见知于江左之耆儒遗老。时四方知名士往来于禾者，辄造梅里，孺人治酒肴必丰，虽夜分区画立办。宾客过者，谈宴极欢，或淹留旬日方去。花钿无多，尽付质库，昼夜纺绩以赎。客至，复质，如是以为常。岁癸卯，予客永嘉。其冬，安度先生病革，家无斗储，孺人邀予姊妹同视汤药。予归未旬日，而安度先生弃世。孺人哀毁，治丧事靡不中礼。
    既而予游大同，转客太原，入于京师，复留济南。孺人力持门户，延经师于家诲昆田，必具酒肉，操作愈勤。夜率二女治机绞不辍，坐昆田于纺车之旁，执卷于灯背，令就火光课昼所读书，必成诵乃已。凡昆田交游至，或有燕朋杂于坐，孺人必严诫勿与交。
    孺人归予将五十年，盖终身忧患，未尝一日自安。平居慈爱，虽渔娃灶妾，食必推与之。以是孺人之殁，闻者无不叹息。呜呼！悲夫！谨摭其遗行，以告立言之君子。