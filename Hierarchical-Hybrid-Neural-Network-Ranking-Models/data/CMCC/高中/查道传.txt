查道字湛然，歙州休宁人。道幼沉嶷不群，罕言笑，喜亲笔砚。未冠，以词业称。侍母渡江，奉养以孝闻。母尝病，思鳜羹，方冬苦寒，市之不获。道泣祷于河，凿冰取之，得鳜尺许以馈，母疾寻愈。
端拱初，举进士高第。寇准荐其才，授著作佐郎。淳化中，蜀寇叛，命道通判遂州。有使两川者，得道公正清洁之状以闻，优诏嘉奖。迁秘书丞，俄徙知果州。时寇党尚有伏岩谷依险为栅者，其酋何彦忠集其徒二百余，止西充之大木槽，彀弓露刃。诏书招谕之，未下，咸请发兵殄之。道曰：“彼愚人也，以惧罪，欲延命须臾尔。其党岂无诖误邪？”遂微服单马数仆，不持尺刃，间关林壑百里许，直趋贼所。初悉惊畏，持满外向。道神色自若，踞胡床而坐，谕以诏意。或识之曰：“郡守也，尝闻其仁，是宁害我者？”即相率投顺罗拜，号呼请罪，悉给券归农。
天禧元年，知虢州。秋，蝗灾民歉，道不候报，出官廪米赈之，又设粥糜以救饥者，给州麦四千斛为种于民，民赖以济，所全活万余人。二年五月，卒，讣闻，真宗轸惜之，诏其子奉礼郎循之乘传往治丧事。
道性淳厚，有犯不较，所至务宽恕，胥吏有过未尝笞罚，民讼逋负者，或出己钱偿之，以是颇不治。尝出按部，路侧有佳枣，从者摘以献，道即计直挂钱于树而去。儿时尝戏画地为大第，曰：“此当分赡孤遗。”及居京师，家甚贫，多聚亲族之茕独者，禄赐所得，散施随尽，不以屑意。与人交，情分切至，废弃孤露者，待之愈厚，多所周给。
初，赴举，贫不能上，亲族裒钱三万遗之。道出滑台，过父友吕翁家。翁丧，贫窭无以葬，其母兄将鬻女以襄事。道倾褚中钱与之，且为其女择婿，别加资遣。又故人卒，贫甚，质女婢于人。道为赎之，嫁士族。搢绅服其履行。好嗜弈棋。平居多茹蔬，或止一食，默坐终日，服玩极于卑俭。享年六十四。