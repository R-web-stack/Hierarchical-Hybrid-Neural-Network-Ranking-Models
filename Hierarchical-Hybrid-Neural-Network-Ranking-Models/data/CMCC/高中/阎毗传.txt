阎毗，榆林盛乐人也。毗七岁，袭爵石保县公，邑千户。及长，仪貌矜严，颇好经史。受《汉书》于萧该，略通大旨。能篆书，工草隶，尤善画，为当时之妙。周武帝见而悦之，命尚清都公主。高祖受禅，以技艺侍东宫，数以雕丽之物取悦于皇太子，由是甚见亲待，每称之于上。寻拜车骑，宿卫东宫。上尝遣高颎大阅于龙台泽，诸军部伍多不齐整，唯毗一军，法制肃然。颎言之于上，特蒙赐帛。俄兼太子宗卫率长史，寻加上仪同。太子服玩之物，多毗所为。及太子废，毗坐杖一百，与妻子俱配为官奴婢。炀帝嗣位，盛修军器，以毗性巧，谙练旧事，诏典其职。寻授朝请郎。毗立议，辇辂车舆，多所增损。帝尝大备法驾，嫌属车太多，顾谓毗曰:“开皇之日，属车十有二乘，于事亦得。今八十一乘，以牛驾车，不足以益文物。朕欲减之，从何为可?”毗对曰:“此起于秦，遂为后式。开皇平陈，因以为法。”帝曰:“何用秦法乎?大驾宜三十六，法驾宜用十二，小驾除之。”毗研精故事，皆此类也。长城之役，毗总其事。及帝有事恒岳，诏毗营立坛场。寻转殿内丞，从幸张掖郡。高昌王朝于行所，诏毗持节迎劳，遂将护入东都。将兴辽东之役，自洛口开渠，达于涿郡，以通运漕。毗督其役。及征辽东，以本官领武贲郎将，典宿卫。时众军围辽东城，帝令毗诣城下宣谕，贼弓弩乱发，所乘马中流矢，毗颜色不变，辞气扬抑，卒事而去。后复从帝征辽东，兵部侍郎斛斯政奔辽东，帝令毗率骑二千追之，不及。从至高阳，暴卒，时年五十。帝甚悼惜之，赠殿内监。