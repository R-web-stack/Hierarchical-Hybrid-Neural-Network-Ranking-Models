许将字冲元，福州闽人。举进士第一。神宗召对，除集贤校理、同知礼院，编修中书条例。初，选人调拟，先南曹，次考功，综核无法，吏得缘文为奸，选者又不得诉长吏。将奏罢南曹。辟公舍以待来诉者，士无留难。契丹以兵二十万压代州境，遣使请代地，岁聘之使不敢行，以命将。将入对曰：“臣备位侍从，朝廷大议不容不知。万一北人言及代州事，不有以折之，则伤国体。”遂命将诣枢密院阅文书。及至北境，居人跨屋栋聚观，曰：“看南朝状元。”及肄射，将先破的。契丹使萧禧馆客，禧果以代州为问，将随问随答。禧又曰：“界渠未定，顾和好体重，吾且往大国分画矣。”将曰：“此事，申饬边臣岂不可，何以使为？”禧惭不能对。归报，神宗善之。明年，知秦州，又改郓州。上元张灯，吏籍为盗者系狱，将曰：“是绝其自新之路也。”悉纵遣之，自是民无一人犯法，三圄皆空。父老叹曰：“自王沂公后五十六年，始再见狱空耳。”郓俗士子喜聚肆以谤官政，将虽弗禁，其俗自息。召为兵部侍郎。上疏言：“治兵有制，名虽不同，从而横之，方而圆之，使万众犹一人。”及西方用兵，神宗遣近侍问兵马之数，将立具上之；明日，访枢臣，不能对也。绍圣初，入为吏部尚书，章惇为相，与蔡卞同肆罗织，贬谪元祐诸臣，奏发司马光墓。哲宗以问将，对曰：“发人之墓，非盛德事。”知颍昌府，移大名。在大名六年，数告老，召为佑神观使。政和初，卒，年七十五。赠开府仪同三司，谥曰文定。