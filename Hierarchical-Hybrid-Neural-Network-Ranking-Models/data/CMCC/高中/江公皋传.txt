江公讳皋，字在湄，号磊斋，世居桐城之龙眠山下。性敏慧，弱冠举于乡。未几，成进士，除瑞昌令。
瑞昌隶九江，负山带湖，民疲苶多盗，逋赋日积。公至日，前令坐系凡三辈，其一竟以累死，妻子不能归，公慨然白府，身任所逋，悉罢遣前令，归其妻孥。县郭并河，岸崩壅故道，公捐俸倡首集赀筑堤，为完久计，民号之曰“江公堤”。是时闽、楚告警，瑞昌与楚邻，奸民乘间行剽劫，吏议发兵剿，公曰：“此辈迫饥寒为盗，抚之甚易，迫即走楚壤藉寇耳。”因勒乡堡长宣谕利害，督丁壮材勇者巡察，时刺取其渠魁击杀之，盗遂息。
未几，迁巩昌守。时大军入蜀，道巩昌，军兴旁午，民疲困，卒益骄悍，或窃出渔夺，无敢呵者。公行部出郊，见数骑驰突过车，斥止验问得实，立缚送大帅斩以徇，由是兵卫肃然莫敢犯。
越四岁，移刺柳州。柳僻南服，俗犷悍。时新收粤西，兵留镇柳州，军中多掠夺妇女，哭泣思归。公白大府，檄营帅籍所掠赴郡讯之，愿归者量远近给资遣还，凡数百人。明年，柳帅卒，饷不继，士擐甲哗军门，公遽出，与期匝月给，士卒信公，稍解去。即驰书告台省趣发饷。饷应期至，军乃戢。粤西山峻削，柳尤邃险，万石离立，斤斧所不及，颇多巨木。时上方修太和殿，使者采木且及柳，柳人大恐。亡何，使者至，公即呼柳民问所产巨木地，令前导，公骑偕使者往视木。行数里，至绝巘下，山石嶙峋，木森森挺出，下临崖谷，马不能前。公解鞍，踞地稍憩，徒步邀使者登，使者有难色。公曰：“上命也，木苟可出，守臣当先以身殉。”遂短衣持筇，扶两小吏先登，使者强随之，半崖路绝，无置足所。公仰视木顾使者曰：“何如?”使者咋舌，大呼亟返，曰：“是不可取。”公曰：“木具在是，赖使者为上言不可取状。”使者遂还，奏免，柳民欢呼戴上恩德。
公享年八十有一，卒康熙乙未。公性廉明，故所在有声绩。为人孝友恬淡，通达时务，习吏事，始终洁白一节，贤达皆叹仰之。