吾家在唐为辅相者六人，廉直忠孝，世载令闻。念后世不可事伪国、苟富贵，以辱先人，始弃官不仕。东徙渡江，夷于编氓。孝悌行于家，忠信著于乡，家法凛然，久而弗改。宋兴，海内一统。陆氏乃与时俱兴，百余年间文儒继出，有公有卿，子孙宦学相承，复为宋世家，亦可谓盛矣！
然游于此切有惧焉，天下之事，常成于困约，而败于奢靡。游童子时，先君谆谆为言，太傅①出入朝廷四十余年，终身未尝为越产;家人有少变其旧者，辄不怿;晚归鲁墟，旧庐一椽不可加也。楚公②少时尤苦贫，革带敝，以绳续绝处。秦国夫人③尝作新襦，积钱累月乃能就，一日覆羹污之，至泣涕不食。姑嫁石氏，归宁，食有笼饼，亟起辞谢曰：“昏耄不省是谁生日也。”左右或匿笑。楚公叹曰：“吾家故时，数日乃啜羹，岁时或生日乃食笼饼，若曹岂知耶？”是时楚公见贵显，顾以啜羹食饼为泰，愀然叹息如此。游生晚，所闻已略;然少于游者，又将不闻。而旧俗方已大坏。厌黎藿，慕膏粱，往往更以上世之事为讳，使不闻。此风放而不还，且有陷于危辱之地、沦于市井、降于皂隶者矣。复思如往时安乐耕桑之业、终身无愧悔，可得耶？
呜呼!仕而至公卿，命也；退而为农，亦命也；若夫挠节以求贵，市道以营利，吾家之所深耻。子孙戒之，尚无堕厥初。