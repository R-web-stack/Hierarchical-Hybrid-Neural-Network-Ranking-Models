贡师泰，字泰甫。泰定四年，释褐出身，授从仕郎、太和州判官。丁外艰，改徽州路歙县丞。大臣有以其名闻者，擢应奉翰林文字。丁内艰，服阕，除绍兴路总管府推官，郡有疑狱，悉为详谳而剖决之。山阴白洋港有大船飘近岸，史甲二十人，适取卤海滨，见其无主，因取其篙橹，而船中有二死人。有徐乙者，怪其无物而有死人，称为史等所劫。史佣作富民高丙家，事遂连高。史既诬服，高亦就逮。师泰密询之，则里中沈丁载物抵杭而回，渔者张网海中，因盗网中鱼，为渔者所杀，史实未尝杀人夺物，高亦弗知情，其冤皆白。其于冤狱详谳之明多类此，以故郡民自以不冤，治行为诸郡第一。历翰林待制、国子司业，擢礼部郎中，再迁吏部，拜监察御史。至正十四年，除吏部侍郎。时江淮兵起，京师食不足，师泰奉命和籴于浙右，得粮百万石，以给京师。迁兵部侍郎。朝廷以京师至上都，驿户凋弊，命师泰巡视整饬之。至则历究其病原，验其富贫，而均其徭役，数十郡之民，赖以稍苏。豪贵以其不利于己，深嫉之，然莫能有所中伤也。会朝廷欲仍和籴浙西，因除师泰都水庸田使。十五年，庸田司罢，擢江西廉访副使，未行，迁福建廉访使。居亡何，除礼部尚书。时平江缺守，师泰又以选为平江路总管。其年冬，甫视事，张士诚自高邮率众渡江，直抵城下，攻围甚急。明年春，守将弗能支，斩关遁去，师泰领义兵出战，力不敌，亦怀印绶弃城遁，匿海滨者久。之士诚既纳降，江浙行省丞相以便宜授师泰两浙都转运盐使。至则剔其积蠹，通其利源，大课以集，国用资之。丞相复承制除师泰江浙行省参知政事。二十年，除户部尚书。二十二年，召为秘书卿，行至杭之海宁，得疾而卒。尤喜接引后进，士之贤，不问识不识，即加推毂，以故士翕然咸归之。