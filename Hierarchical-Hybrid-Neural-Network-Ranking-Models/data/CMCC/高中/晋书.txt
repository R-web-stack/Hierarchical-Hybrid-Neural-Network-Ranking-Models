毛璩，字叔琏。弱冠，右将军桓豁以为参军。寻遭父忧，服阙，为谢安卫将军参军。淮肥之役，苻坚迸走，璩与田次之共蹑坚，至中阳，不及而归。迁宁朔将军、淮南太守。海陵县四面湖泽，皆是菰葑，逃亡所聚，威令不能及。璩建议率千人讨之。时大旱，璩因放火，菰葑尽然，亡户窘迫，悉出诣璩自首，近有万户，皆以补兵，朝廷嘉之。安帝初，进征虏将军。及桓玄篡位，遣使加璩散骑常侍、左将军。璩执留玄使，不受命。璩传檄远近，列玄罪状。武陵王令曰：“璩忠诚悫亮，自桓玄萌祸，平殄凶逆，肃清荆郢，当即授上流之任。”初，璩弟宁州刺史璠卒官，璩兄球孙祐之送丧，葬江陵。会玄败，谋奔梁州。璩弟瑾子修之时为玄屯骑校尉，诱玄使入蜀，既而修之与祜之共杀玄。安帝反正，诏曰：“夫贞松标于岁寒，忠臣亮于国危。璩体识弘正，诚契义旗，受命偏师，次于近畿，匡翼之勋，实感朕心。可进征西将军，都督五州军事。”又诏西夷校尉瑾为持节、监梁秦二州军事。瑾弟蜀郡太守瑗为辅囯将军、宁州刺史。初，璩使参军谯纵领巴西、梓潼二郡军下涪水，当与璩军会于巴郡。蜀人不乐东征，纵因人情思归，于五城水口反，还袭涪，害瑾。而璩下人受纵诱说，遂共害璩及瑗，并子侄之在蜀者，一时殄没。璩子弘之嗣。义煕中，诏曰：“故益州刺史璩，事乖虑外。葬送日近，益怀恻怆，可赠先所授官，给钱三十万、布三百匹。”论璩讨桓玄功，追封归乡公，千五百户。又以祐之斩玄功，封夷道县侯。自宝至璩三叶，拥旄开国者四人，将帅之家，与寻阳周氏为辈，而人物不及也。