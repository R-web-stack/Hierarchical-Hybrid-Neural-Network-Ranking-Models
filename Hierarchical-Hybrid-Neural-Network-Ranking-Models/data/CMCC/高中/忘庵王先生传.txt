王先生武，字勤中，明太傅文恪公六世孙也。以诸生入太学，少时风流傥爽，不屑意举子业，自读书赋诗外，若投壶、蹴鞠、豢鱼、笼禽之方，无不通究，而尤长于画，素擅鉴赏。
家本饶裕，而王先生雅不事生产，数为徭赋所困，又性好施予，亲故间或有负之者，亦概置不问，计一岁所入，辄缘手尽，以是其家遂落。甫壮，乃屏绝诸好，独以高洁醖藉自持。
家既益落，而所作画益工。前太常王翁烟客亦善画，尤亟称之曰：“近代写生家多画院气，独吾勤中所作，神韵生动，当在妙品中。”于是其声誉大噪，四方士大夫走书币造请者日夕相属。寸缣尺素，流传远近，莫不郑重藏弆，甚有作赝笔以售者。京师贵人争慕王先生名，出兼金访求其画，不能得。内阁宋文恪公，即王先生姊婿也，方贵显于朝，移书招王先生入京师，先生笑而不应。尝语人曰：“古之善画者，莫一非高人杰士以文行著者也。有如文恪公诸客沈征君、唐解元、文待诏之属，其人皆能为画重，不则画岂能重人乎？”盖晚而自号忘庵，或征其说，王先生告之曰：“鱼相忘于江湖，人相忘于道术。今予之补劓息机于此也，世忘予乎？予忘世乎？两相忘，则去道也近矣。”其寓意超卓如此。年仅五十有九，卒于家。
为人孝友恺悌，与人交，不设城府，所遇无贵贱长少，率委曲相款洽。居平善病，晚岁病屡发，不复多作画。故人有贫乏者，辄强之使作，王先生欣然执笔曰：“愿以佐吾子晨夕需。”族父年老，有孙女不能嫁，王先生复力疾为作数幅，俾鬻以治奁具。客有以病谏者，王先生曰：“吾财不足而力有余，敢自爱耶？”先是积藏诸名迹及他玩好甚夥，中岁斥以易薪粟几罄矣。疾既革，又命诸子尽出箧衍中所余，赠遗诸亲故，无复存者。琬闻其讣，为之潸然出涕曰：“此吾吴之老成典型也。自今以往，吴中岂复有斯人比乎？”盖一时钜公胜流俱推重王先生画，而琬独爱慕其为人，以为王先生素行匪特长者也，盖有古达人遗风焉，故愿为之传。