王守仁，字伯安，余姚人。父华，字德辉，成化十七年进士第一。授修撰。弘治中，累官学士、少詹事。华有器度，在讲幄[注]最久，孝宗甚眷之。正德初，进礼部左侍郎。以守仁忤刘瑾，出为南京吏部尚书，坐事罢。瑾败，乃复故。华性孝，母年逾百岁卒。华已年七十余、犹寝苫蔬食，土论多之。
守仁娠十四月而生。祖母梦神人自云中送儿下，因名云。五岁不能言，异人拊之，更名守仁，乃言。年十五，访山海诸关。时阑出塞，纵观山川形胜。弱冠举乡试，学大进。顾益好言兵，且善射。登弘治十二年进士。授刑部主事。决囚江北，引疾归。起补兵部主事。正德元年冬，刘瑾逮南京给事中御史戴铣等二十余人。守仁抗章救,瑾怒，廷杖四十，谪贵州龙场驿丞。龙场万山丛薄，苗、僚杂居。守仁因俗化导，夷人喜，相率伐木为屋，以栖守仁。瑾诛，量移庐陵知县。十一年八月擢右佥都御史，巡抚南、赣。戡宁王宸濠乱。嘉靖六年，诏守仁总督两广兼巡抚。守仁已病甚，疏乞骸骨，举郧阳巡抚林富自代、不俟命竟归。行至南安卒，年五十七。
守仁天姿异敏。年十七谒上饶娄谅，与论硃子格物大指。还家，日端坐，讲读《五经》，不苟言笑。游九华归，筑室阳明洞中。泛滥二氏学，数年无所得。谪龙场，穷荒无书，日绎旧闻。忽悟格物致知，当自求诸心，不当求诸事物，喟然曰：“道在是矣。”遂笃信不疑。其为教，专以致良知为主。谓宋周、程二子后，惟象山陆氏简易直捷，有以接孟氏之传。而硃子《集注》《或问》之类，乃中年未定之说。学者翕然从之，世遂有“阳明学”云。