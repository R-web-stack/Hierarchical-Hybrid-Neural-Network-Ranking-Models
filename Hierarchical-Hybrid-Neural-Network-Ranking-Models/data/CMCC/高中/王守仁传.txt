王守仁，字伯安，余姚人。父华，成化十七年进士第一，授修撰，累官学士。华性孝，母岑年逾百岁卒。华已年七十余，犹寝苫蔬食，士论多之。正德元年冬，刘瑾逮南京给事中御史戴铣等二十余人。守仁抗章救，瑾怒，廷杖四土，谪贵州龙场驿丞。龙场万山丛薄，苗僚杂居，守仁因俗化导，夷人喜，相率伐木为屋，以栖守仁。瑾诛，量移庐陵知县。屡迁考功郎中，擢南京太仆少卿，就迁鸿胪卿。十四年六月，宁王宸濠反，知县顾佖以告。守仁急趋吉安，因集众议曰:“贼若出长江顺流东下，则南都不可保。吾欲以计挠之，少迟旬日无患矣。”乃多遣间谍，檄府县言:“都督许泰、郤永将边兵，都督刘晖、桂勇将京兵，各四万，水陆并进。南赣王守仁、湖广秦金各率所部合十六万，直捣南昌，所至有司缺供者，以军法论。”又为蜡书遗伪相李士实、刘养正，叙其归国之诚，令怂恿早发兵东下，而纵谍泄之。宸濠果疑。与士实、养正谋，则皆劝之疾趋南京即大位，宸濠益大疑。十余日诇知中外兵不至，乃悟守仁绐之。七月壬辰朔，留宜春王居守，而劫其众六万人，袭下九江、南康，出大江，薄安庆。或请救安庆，守仁曰:“不然。今九江、南康已为贼守，我越南昌与相持江上，二郡兵绝我后，是腹背受敌也。不如直捣南昌。贼精锐悉出，守备虛。我军新集气锐，攻必破。贼闻南昌破，必解围自救。逆击之湖中，蔑不胜矣。”众曰“善”。宸濠果自安庆还兵。乙卯遇于黄家渡，诸军殊死战，贼大败，退保樵舍，联舟为方阵，尽出金宝犒士。明日，宸濠方晨朝其群臣，官军奄至。以小舟载薪，乘风纵火，焚其副舟。宸濠舟胶浅，仓卒易舟遁，追执之。凡三十五日而贼平。世宗甫即位，拜守仁南京兵部尚书。守仁不赴，请归省。守仁病甚，疏乞骸骨，举郧阳巡抚林富自代，不俟命竟归。行至南安卒，年五十七。