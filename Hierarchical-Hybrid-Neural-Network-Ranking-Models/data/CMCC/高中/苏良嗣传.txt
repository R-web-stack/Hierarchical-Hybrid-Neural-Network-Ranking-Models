苏良嗣，京兆武功人。祖振，周宕州刺史，建威县侯。高宗时为周王府司马，王年少不法，良嗣数谏王，以法绳府官不职者，甚见尊惮。帝异之，选荆州长史。帝遣宦者采怪竹江南，将莳上苑。宦者所过纵暴，还过荆州，良嗣囚之，因上疏切谏，称:“远方求珍异以疲道路，非圣人抑己爱人之道。又小人窃弄威福，以亏皇明。”言甚切直。疏奏，高宗下诏慰勉，遽令弃竹于江中。徙雍州，时韦安石举明经，调乾封尉，良嗣器之。关内饥，人相食，良嗣政上严，每盗发，三日内必擒，号称神明。垂拱初，迁工部尚书，拜纳言，封温国公，留守西京，赏遇尤渥。尚方监裴匪躬案诸苑，建言鬻果蔬，储利佐公上。良嗣日:“公仪休一诸侯相，拔葵去织，未闻天子卖果蔬与人争利。”遂止。迁文昌左相、同凤阁鸾台三品。遇薛怀义于朝，怀义偃蹇，良嗣怒，叱左右批其颊，曳去。武后闻之，戒曰:“第出入北门，彼南衙宰相行来，毋犯之。”永昌元年，安石迁雍州司兵参军。良嗣当国，谓安石曰:“大才当大用，徒劳州县可乎？”荐于武后，擢膳部员外郎。载初元年，罢左相，加特进，仍知政事。与韦方质素不平，方质坐事诛，引逮之。后辨其非，良嗣悸，谢不能兴，舆还第，卒，年八十五。诏百官往吊，赠开府仪同三司、益州都督。始，良嗣为洛州长史，坐僚婿累，下徙冀州刺史，其人往谢，良嗣色泰定，曰：不闻有累。在荆州时，州有河东寺，本萧詧为兄河东王所建，良嗣日:“江、汉间何与河东乎？”奏易之，而当世恨其少学云。