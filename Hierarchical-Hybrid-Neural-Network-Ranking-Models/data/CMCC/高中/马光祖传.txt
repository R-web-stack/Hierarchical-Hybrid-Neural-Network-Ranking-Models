马光祖，字华父，婺州金华人。宝庆二年进士，调新喻主簿，已有能名。移浙两提点刑狱，时暂兼权浙西提举常平。拜户部尚书兼知临安府、浙西安抚使。帝谕丞相谢方叔趣入觐，乞严下海米禁。历陈京师艰食，和籴增价，海道致寇三害。加宝章阁直学士、沿江制置使、江东安抚使、知建康府兼行宫留守。始至官，即以常例公用器皿钱二十万缗支犒军民，减租税，养鳏寡孤疾无告之人，招兵置砦，给钱助诸军昏嫁。兴学校，礼贤才，辟召僚属，皆极一时之选。拜端明殿学士、知江陵府，去而建康之民思之不已。帝闻，命以资政殿学士再知建康，士女相庆。光祖益思宽养民力，兴废起坏，知无不为，蠲除前政逋负钱百余万缗，鱼利税课悉罢减予民，修建明道、南轩书院及上元县学。撙节费用，建平籴仓，贮米十五万石，发籴常减于市价，以利小民。修饬武备，防拓要害，边赖以安。其为政宽猛适宜，事存大体。公田法行，光祖移书贾似道言公田法非便，乞不以及江东，必欲行之，罢光祖乃可。召赴行在，迁提领户部财用兼知临安府。会岁饥，荣王府积粟不发廩，光祖谒王，辞以故。明日往，亦如之，又明日又往，卧客次，王不得已见焉。光祖厉声曰：“天下孰不知大王子为储君，大王不于此时收人心乎？”王以无粟辞；光祖探怀中文书曰：“某庄某仓若干。”王无以辞，得粟活民甚多。再以江安抚使知建康，郡民为建祠六所。乞致仕，不许。咸淳五年，拜知枢密院事兼参如政事，以监察御史曾渊子言罢。给事中卢钺复缴奏新命，以全紫光禄大夫致仕，卒，谥庄敏。