今剑或绝侧羸文，啮缺卷銋，而称以顷襄之剑，则贵人争带之。琴或拨剌枉桡，阔解漏越，而称以楚庄之琴，侧室争鼓之。苗山之鋋，羊头之销，虽水断龙舟，陆剸兕甲，莫之服带;山桐之琴，涧梓之腹，虽鸣廉修营，唐牙莫之鼓也。通人则不然。服剑者期于恬利，而不期于墨阳、莫邪;乘马者期于千里，而不期于骅骝、绿耳;鼓琴者期于鸣廉修营，而不期于滥胁、号钟;诵《诗》《书》者期于通道略物，而不期于《洪范》《商颂》。圣人见是非，若白黑之于目辨，清浊之于耳听。众人则不然，中无主以受之。譬若遗腹子之上陇，以礼哭泣之，而无所归心。故夫孪子之相似者，唯其母能知之;玉石之相类者，唯良工能识之;书传之微者，惟圣人能论之。今取新圣人书，名之孔墨，则弟子句指而受者必众矣。故美人者，非必西施之种;通士者，不必孔墨之类。晓然意有所通于物，故作书以喻意，以为知者也。诚得清明之士，执玄鉴于心，照物明白，不为古今易意，掳书明指以示之，虽阖棺亦不恨矣。

昔晋平公令官为钟，钟成而示师旷，师旷曰:“钟音不调。”平公曰:“寡人以示工，工皆以为调。而以为不调，何也?”师旷曰:“使后世无知音者则已，若有知音者，必知钟之不调。”故师旷之欲善调钟也，以为后之有知音者也。三代与我同行，五伯与我齐智，彼独有圣智之实，我曾无有闾里之闻、穷巷之知者何?彼并身而立节，我诞谩而悠忽。