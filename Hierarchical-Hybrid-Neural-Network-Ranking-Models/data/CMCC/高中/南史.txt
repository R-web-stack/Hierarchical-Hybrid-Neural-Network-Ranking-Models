郭原平字长泰，性闲木功，佣赁以给供养。主人设食，原平自以家穷，父母不办有肴味，唯飧盐饭而已。若家或无食，则虚中竟日，义不独饱；须日暮作毕，受直归家，于里籴买，然后举爨。父笃疾弥年，原平衣不解带，口不尝盐菜者，跨积寒暑。父亡哭踊恸绝。
高阳许瑶之罢建安郡丞还家，以绵一斤遗之，不受，送而复反者前后数十。瑶之乃自往，曰：“今岁过寒，而建安绵好，以此奉尊上耳。”原平乃拜而受之。
及母终，毁瘠弥甚。墓前有数十亩田，不属原平，原平不欲使人慢其坟墓，乃贩质家资，贵买此田。每出卖物，人问几钱，裁言其半。如此积时，邑人皆共识悉，辄加本价与之，彼此相让。欲买者稍稍减价，要使微贱，然后取直。
每行来，见人牵埭未过，辄迅楫助之；己自引船，不假旁力。若自船已渡，后人未及，常停住须待，以此为常。
太守蔡兴宗临郡，深加贵异，以私米馈原平。原平固让频烦，誓死不受。人或问曰：“府君嘉君淳行，敏君贫老，故加此赡，岂宜必辞？”原平曰：“府君若以吾义行邪，则无一介之善，不可滥荷此赐。若以其贫老邪，耋齿甚多，屡空比室，非吾一人而已。”终不肯纳。