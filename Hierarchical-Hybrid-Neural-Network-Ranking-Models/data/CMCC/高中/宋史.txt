崔与之，字正子，少卓荦有奇节，不远数千里游太学。绍熙四年举进士，广东之士由太学取科第自与之始。授浔州司法参军。常平仓久弗葺，虑雨坏米，撤居廨瓦覆之。郡守欲移兑常平之积，坚不可，守敬服，更荐之。调淮西提刑司检法官。民有窘于豪民逋负，殴死其子诬之者，其长欲流之。与之曰：“小民计出仓猝，忍使一家转徙乎？况故杀子孙，罪止徒。”卒从之。寻特授广西提点刑狱，遍历所部，秋毫无扰州县，而停车裁决，奖廉劾贪，风采凜然。朱崖地产苦橙，民或取叶以代茗，州郡征之，岁五百缗，琼人以吉贝织为衣衾，工作皆妇人，役之有至期年者，弃稚违老，民尤苦之。与之皆为榜免。其他利病，罢行甚众。
召为秘书少监，军民遮道垂涕，与之力辞召命，竟还。将度岭，趣召不已，行次池口，闻金人至边，乃造朝奏：“今边声可虑者非一，惟山东忠义区处要不容缓。”前后累疏数千言，每叹养虎将自遗患。升秘书监兼太子侍讲，权工部侍郎。未几，成都帅董居谊以黩货为叛卒所逐，总领杨九鼎遇害，蜀大扰。与之以选为焕章阁待制、知成都府、本路安抚使，至即帖然。先是，军政不立，戎帅多不协和。与之戒以同心体国之大义，于是戎帅协和，而军政始立。
召为礼部尚书，不拜，道还广。蜀人思之，肖其像于成都仙游阁，以配张咏、赵抃，名三贤祠。理宗即位，累迁，皆力辞。乃访以政事之孰当罢行，人才之孰当用舍，与之力疾奏。帝览奏嘉叹，趣召愈力，控辞至十有三疏。嘉熙三年，乃得致仕，以观文殿大学士提举洞霄宫。自领乡郡，不受廪禄之入，凡有余皆以均亲党。薨时年八十有二，遗戒不得作佛事。累封至南海郡公，谥清献。