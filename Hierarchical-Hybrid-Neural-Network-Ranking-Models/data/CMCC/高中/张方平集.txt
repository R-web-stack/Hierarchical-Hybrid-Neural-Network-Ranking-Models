马绛，大名人。景德元年，诏下贡举。诸举子推绛就试，守令劝驾，遂首荐登甲科。释褐，试秘省校书郎，出知婺州义乌县。至则開县扉，凡辩讼者径造于一庭，为之别白是非，因勉之以义教，民辄听命罢去，无复词牒，案牍大治。后十年，父老犹有称道绛者。再调寿州录事参军。还，赴铨部，引对御前，选补职事官，除莱州防御判官。时蔡齐在诸生，未知名。绛一见曰：“海滨有此奇士!”忘年定交，日与游甚欢。是秋，主试贡士，首送蔡齐。春榜至，齐冠天下士，绛得知人之名。秩满，改著作佐郎。丁艰。既除，迁秘书丞、知梧州。绛性刚直，不屈上官，耻焉苟合，以是滞留常调官不遂。尝曰：“吾资不适时，与其求容之辱，不若全吾道。”故于鄠、杜终南圭峰之下，就水竹营别墅，为栖逸之地。及自岭外归，称疾罢官，慨然有丘壑志。故枢相王曙在西府，雅知绛。蔡齐亦在内署，数勉绛起还朝，相与称荐，遂以太常博士通判秦州。时河阳相王钦若知州事，多回挠，绛持法不阿，河阳不悦。僚佐为绛言，宜姑为和。绛曰：“守正之谓和。朝廷置吏，岂使苟相顺适以为和哉?吾知奉公而已。”内珰乘传奏边事，承河阳指，阴诬中绛，遂徙延州。代还，知坊州，赐五品服章。蔡齐拜御史中丞，被命举御史，而以绛名上，时王钦若作相，三奏而三却之。齐怀敕至中书曰：“被命举御史，某之所知，无易马某。朝廷不用，请纳此敕。”执政不得已，除锋殿中侍御史，寻改侍御史。绛素厉风节，及在司察之职，危言无顾惮。时在台省，王曾吕蒙正当国，重绛方介有守，从容谓绛，真而温，宽而栗，所以成德也。君道少为委蛇，不亦裕欤，绛曰：“良农能稼而不能穑。士固有道，违道干誉，非鄙志者。”其自守如此。庆历八年六月卒，享年七十有五。