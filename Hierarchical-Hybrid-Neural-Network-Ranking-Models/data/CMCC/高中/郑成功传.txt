郑成功，初名森，福建南安人。父芝龙，以捕海盗刘香、李魁奇，攻红毛功，累擢总兵。
顺治三年，贝勒博洛师自浙江下福建，芝龙撤仙霞关守兵不为备；博洛师次泉州，书招芝龙；芝龙率所部降，成功谏不听。九年，上命芝龙书谕成功及鸿逵降，许赦罪授官，成功阳诺；诏金砺等率师还浙江。俄而，上命郑亲王世子济度为定远大将军，率师讨成功。十二年，左都御吏龚鼎孳请诛芝龙，国器亦发芝龙与成功私书，乃夺芝龙爵，下狱。济度次泉州，檄招降，不纳；易为书，成功依违答之。上又令芝龙自狱中以书招成功，谓不降且族诛，成功终不应。
十八年，成功自江南败还，知进取不易，且势日蹙，乃规取台湾。台湾，福建海中岛，荷兰红毛人居之。荷兰筑城二：曰赤嵌，曰王城；其海口曰鹿耳门。荷兰人恃鹿耳门水浅不可渡，不为备。成功师至，水骤长丈余，舟大小衔尾径进。红毛人弃赤嵌，走保王城。成功使谓之曰：“土地我故有，当还我；珍宝恣尔载归。”围七阅月，红毛存者仅百数十；城下，皆遣归国。成功乃号台湾为东都。以陈永华为谋主，制法律、定职官、兴学校。台湾周千里，土地饶沃，招漳、泉、惠、潮四府民辟草莱、兴屯聚。是岁圣祖即位，戮芝龙及诸子世恩、世荫、世默。成功既得台湾，其将陈豹驻南澳，而令子锦居守思明。
康熙元年，成功听周全斌谗，遣击豹；豹举军入广州降。恶锦与乳媪通，生子，遣泰就杀锦及其母董；会有讹言成功将尽杀诸将留厦门者，值全斌自南澳还，执而囚之，拥锦，用芝龙初封称平国公，举兵拒命。成功方病，闻之，狂怒啮指。五月朔，尚据胡床受诸将谒；数日遽卒，年三十九。