韩偓，字致光，京兆万年人。擢进士第，佐河中幕府。召拜左拾遗，以疾解。宰相崔胤判度支，表以自副。王溥荐为翰林学士。偓尝与胤定策诛刘季述，昭宗反正，为功臣。帝疾宦人骄横，欲尽去之。偓曰：“陛下诛季述时，余皆赦不问，今又诛之，谁不惧死？宦人忠厚可任者，假以恩幸，使自翦其党，蔑有不济。今食度支者乃八千人，虽诛六七巨魁，未见有益，适固其逆心耳。”帝前膝曰：“此一事终始属卿。”
中书舍人令狐涣任机巧，帝尝欲以当国，俄又悔曰：“涣作宰相或误国，朕当先用卿。”辞曰：“涣再世宰相，练故事，陛下业已许之。若许涣可改，许臣独不可移乎？”帝曰：“我未尝面命，亦何惮？”偓因荐御史大夫赵崇劲正雅重，可以准绳中外。帝知偓，崇门生也，叹其能让。
宰相韦贻范母丧，诏还位，偓当草制，上言：“贻范处丧未数月，遽使视事，伤孝子心。今中书事，一相可办。陛下诚惜贻范才，俟变縗而召可也。”学士使马从皓逼偓求草，偓曰：“腕可断，麻不可草！”从皓曰：“君求死邪？”偓曰：“吾职内署，可默默乎？”姚洎闻曰：“使我当直，亦继以死。”自是宦党怒偓甚。
帝反正，励精政事，偓处可机密，率与帝意合，欲相者三四，让不敢当。初，偓侍宴，与京兆郑元规、威远使陈班并席，辞曰：“学士不与外班接。”主席者固请，乃坐。全忠，胤临陛宣事，坐者皆去席，偓不动，全忠怒偓薄己悻然出。全忠见帝，斥偓罪，帝数顾胤，胤不为解。全忠至中书，欲召偓杀之。郑元规曰：“偓位侍郎、学士承旨，公无遽。”全忠乃止，贬濮州司马。帝执其手流涕曰：“我左右无人矣。”天祐二年，复召为学士，还故官。偓不敢入朝，挈其族南依王审知而卒。
