必置身高明之域，然后心与目不蔽于迩，有以发吾胸中闳廓俊迈之趣。所居弥峻，所涵弥远。昔孔子登泰山而小天下，非谓人之目力能穷夫天下之大，盖以天下瑰敻之境莫逾泰山，至此而襟怀超旷，与天无穷，虽极天下之大，不足以撄吾虑也。
同治四年，福成参督师侯相曾公幕府事于徐州。其望则海内之所宗仰也。明年移驻济宁，以巡阅河防，纡道泰安，观形势，遂登泰山。余与李榕申甫皆从。四月既望，乘山轿，出郡北门三里入山。盘曲上登，将四十里，经名迹尤著者十数，皆纵览徘徊始去。越南天门，折而东行，有碧霞宫、东岳庙。又北上为岱顶，即天柱峰也。山之大势，桐城姚姬传先生尝记之。凡今登山，皆姚先生所循道也，僻不当道者俱不往。所历未逮兹山百一，然其景之淑气之灵，各擅胜概，意象迥殊，则状之不可胜状也，余故弗著。方余未至南天门时，级道陡耸，巍矗天半。仰睎岩隙，白云孤翱。历阶可升，不知所极。俯视则一线危磴，窈深莫测，目眩神骇，趑趄却顾。屏息释虑，鼓勇复前。俄登天门，道忽坦夷，异境顿辟，睹所未见，方自幸向之不遽止也。乃趋岱项，极目四眺。诸峰起伏环列，相背相依，若拱若蹲。汶水东来，蜿蜒似带。徂徕杰峙其上，高出群岫，其巅仿佛可及山半，而郡城踞原野，殆如方罫。遥睇穹碧，渺若无外。俯视云烟，瞬息变灭。然后知不登泰山之巅，不知众山之非高也。人之自立，何独不然?出埃坷之表，扫拘墟之见，斯万物不能为吾蔽。而物之殊形诡趣，莫遁于吾之所瞩。盖有形之高，不能常居，无形之高，不可斯须去也。
是夕宿碧霞宫。四更后趋岱顶东之日观峰，候日出。风雨骤至，寒甚，良久雨止。极东红光一缕，横亘凝云之下。俄而璀璨耀目，日轮晃漾，若自地面涌出。体不甚圆，色正赤，可逼视。其上明霞五色，如数百匹锦。顾视女墙，日景甚微，忽又不见。侯相以阴雨竟夕，未观日出，笑曰：“君等识之，天下事未阅历者，不可以臆测；稍艰难者，不可以中阻也。”

越三日，驰还济宁，遂为之记。