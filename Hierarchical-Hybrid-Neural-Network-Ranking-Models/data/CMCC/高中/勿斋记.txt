世之学圣人者，视圣人太高，而求圣人太精，究竟于圣人之道去之不知其几千万里已。
古今之称至圣者莫盛于孔子，而聪明睿知莫过于颜渊。及其问仁也，夫子宜告之以精微之妙理，方为圣贤传心之秘，何独曰“非礼勿视，非礼勿听，非礼勿言，非礼勿动”？夫视听言动者，耳目口体之常事，礼与非礼者，中智之衡量，而“勿”者下学之持守。岂夫子不能说玄说妙、言高言远哉？抑颜渊之才不能为玄为妙、骛高骛远哉？夫以振古聪明睿知之颜渊，而遇生民未有之孔子，其所以授受者，止于日用之能事、下学之工夫。其少有不及于颜渊者，从可知矣。故知道之至极者，在此而不在彼也。
藤君素好有志于“四勿”也，以名其斋，因号“勿斋”，初见于太史所。士大夫之初遇，自有礼矣，不得轻有所请谒也，奈何以“勿斋”请余为之记也？余未知其人，亦何得轻为搦管，如贾人之炫其玉而求售也？抑其心久厌夫高远玄虚之故习，茫如捕风，一旦幡然，欲得余言以证其生平之志、中庸之德乎？“先民有言，询于刍荛”，勿斋有之矣！“狂夫之言，圣人择焉”，余亦有之矣！