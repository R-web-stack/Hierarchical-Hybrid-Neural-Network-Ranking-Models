今人君论其臣也，不计其大功，总其略行，而求其小善，则失贤之数也。故人有厚德，无问其小节，而有大誉，无疵其小故。
夫人之情莫不有所短，诚其大略是也，虽有小过，不足以为累，若其大略非也，虽有闾里之行，未足大举。夫颜喙聚，梁父之大盗也，而为齐忠臣。段干木，晋国之大驵侩也，而为文侯师。景阳淫酒，被发而御于妇人，成服诸侯。此三人者，皆有所短，然而功名不灭者，其略得也。季襄、陈仲子立节抗行，不入污君之朝，不食乱世之食，遂饿而死。不能存亡接绝者何？小节伸而大略屈。故小谨者无成功，訾行者不容于众。
自古及今，五帝三王，未有能全其行者也。夫尧、舜、汤、武，世主之隆也；齐桓、晋文，五霸之豪英也。然尧有不慈之名，舜有卑父之谤，汤、武有放弑之事，五伯有暴乱之谋。是故君子不责备于一人。方正而不以割，博通而不以訾，文武而不以责。求于一人则任以人力，自修则以道德。责人以人力，易偿也；自修以道德，难为也。难为则行高矣，易偿则求澹矣。夫夏后氏之璜，不能无考；明月之珠，不能无颣。然天下宝之者何也？其小恶不足妨大美也。今志人之所短也，而忘人之所修，而求得其贤乎天下，则难矣。
夫百里奚之饭牛，伊尹之负鼎，太公之鼓刀，而其美有存焉者矣。众人见其位之卑贱，事之洿辱，而不知其大略，以为不肖。及其为天子三公，而立为诸侯贤相，乃始信于异众也。夫伊尹发于鼎俎之间，太公出于屠酤之肆，百里奚兴于牛颔之下，洗之以汤沐，祓之以爟火，立之于本朝之上，倚之于三公之位，内不惭于国家，外不愧于诸侯，因符势有以内合。故未有功而知其贤者，尧之知舜；功成事立而知其贤者，市人之知舜也。若释求贤之度数，而求之于朝肆草莽之中，则其失人也必多矣。何也？能效其求，而不知其所以取人也。