翼奉字少君，东海下邳人也。治《齐诗》，与萧望之、匡衡同师。三人经术皆明，衡为后进，望之施之政事，而奉惇学不仕，好律历阴阳之占。元帝初即位，诸儒荐之,征待诏宦者署，数言事宴见，天子敬焉。时，平昌侯王临以宣帝外属侍中，称诏欲从奉学其术。奉不肯与言，而上封事曰：“臣闻之于师，治道要务,在知下之邪正。人诚乡正，虽愚为用；若乃怀邪，知益为害。愚臣诚不敢以语邪人。”是岁，关东大水,郡国十一饥，疫尤甚。上乃下诏江海陂湖园池属少府者以假贫民，勿租税；损大官膳，减乐府员，省苑马，诸宫馆稀御幸者勿缮治；太仆、少府减食谷马，水衡省食肉兽。明年二月戊午，地震。其夏，齐地人相食。七月己酉，地复震。上曰：“比年不登，元元困乏，不胜饥寒，以陷刑辟，朕甚闵焉。已诏吏虚仓廩，开府臧,振救贫民,群司其茂思天地之戒，有可躅除减省以便万姓者，各条奏。悉意陈朕过失，靡有所讳。”因赦天下，举直言极谏之士。奉奏封事曰：“诸侯王园，与其后宫，宜为设员，出其过制者，此损阴气应天救邪之道也。今异至不应，灾将随之。唯陛下财察。”上复延问以得失。奉以为祭天地于云阳汾阴，及诸寝庙不以亲疏迭毁，皆烦费，违古制。又宫室苑囿，奢泰难供，以故民困国虚，亡累年之畜。所繇来久，不改其本，难以末正，乃上疏迁都正本。书奏，天子异其意，签曰：“问奉:今园庙有七，云东徙，状何如?”奉对曰“昔成王徙洛，般庚迁殷，其所避就，皆陛下所明知也。非有圣明，不能一变天下之道。臣奉愚戆狂惑，唯陛下裁赦。”其后，贡禹亦言当定迭毁礼，上遂从之。年老以寿终。