陈祐，字庆甫，赵州宁晋人。祐少好学，家贫，母张氏尝剪发易书使读之，长遂博通经史。时诸王得自辟官属，穆王府署祐为其府尚书。王既分土于陕、洛，表祐为河南府总管。下车之日，首礼金季末名士李国维、薛玄，咨访治道，奏免征西军数百家诸税，又上便民二十余事，朝廷皆从之。
世祖即位，分陕、洛为河南西路。中统元年，除祐为总管。时州县官以未给俸，多贪暴，祐独以清慎见称  ， 在官八年，如始至之日。至元二年，改南京路治中。适东方大蝗，徐、邳尤甚，责捕至急。祐部民丁数万人至其地，谓左右曰：“捕蝗虑其伤稼也，今蝗虽盛，而谷已熟，不如令早刈之，庶力省而有得。”或以事涉专擅，不可，祐曰：“救民获罪，亦所甘心。”即谕之使散去，两州之民皆赖焉。
三年，朝廷授卫辉路总管。卫当四方之冲，号为难治，祐申明法令，创立孔子庙，修比干墓，且请于朝著于祀典。及去官，民为立碑颂德。尝上书世祖，言树太平之本有三：一曰太子国本，建立宜早；二曰中书政本，责成宜专；三曰人材治本，选举宜审。事虽未能尽行，时论称之。
朝廷大举伐宋，遣祐签军，山东民多逃匿，闻祐来，皆曰：“陈按察来，必无私。”遂皆出，应期而办。十三年，授南京总管，兼开封府尹。吏多震慑失措，祐因谓曰：“何必若是！前为盗跖，今为颜子  ， 吾以颜子待之；前为颜子，今为盗跖，吾以盗跖待之。”由是吏知修饬，不敢弄法。许蔡间有巨盗，聚众劫掠祐捕，之急，逃入宋境。宋亡，随制置夏贵过汴，祐斥下马，挝杀之于市，民间帖然。十四年，迁浙东道宣慰使。时江南初附，军士俘虏温、台民男女数千口，祐悉夺还之。未几，行省榷民商酒税，祐请曰：“兵火之余，伤残之民，宜从宽恤。”不报。遣祐检覆台州民田。及还至新昌，值玉山乡盗，仓猝不及为备，遂遇害，年五十六。追封河南郡公，谥忠定。父老请留葬会稽，不得，乃立祠祀之。