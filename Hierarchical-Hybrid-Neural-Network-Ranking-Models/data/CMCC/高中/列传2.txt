申屠致远字大用，其先汴人。金末从其父义徒居东平之寿张。致远肄业府学，与李谦、孟祺等齐名。世祖南征，荐为经略司知事，军中机务，多所谋画。
师还，至随州，所俘男女，致远悉纵之。至元十年，御史台辟为掾，不就。宋平，焦友直、杨居宽宣慰两浙，举为都事，首言：“宋图籍宜上之朝；江南学田，当仍以赡学。”行省从之。临安改为杭州，迁总管府推官。宋附马杨镇从子玠节，家富于赀，守藏吏姚溶窃其银，惧事觉，诬玠节阴与宋广、益二王通，有司榜笞，诬服，狱具。致远谳之，得其情，溶服辜，玠节以贿为谢，致远怒绝之。
杭人金渊者,欲冒籍为儒，儒学教授彭宏不从,渊诬宏作诗有异志。致远察其情，执渊穷诘，罪之。属县械反者十七人，讯之,盖因寇作,以兵自卫，实非反者，皆得释。改寿昌府判官。时寇盗窃发，加之造征日本战船，远近骚然，致远设施有方，众赖以安。
二十年，拜江南行台监察御史。江淮行省宣使郄显、李兼诉平章忙兀台不法，有诏勿问，仍以显等付忙兀台鞫之,系于狱，必抵以死。致远知其冤状,将纵之，忙兀台胁之以势，致远不为动，亲脱显等械，使从军自赎。桑哥当国,治书侍御史陈天祥使至湖广,劾平章，桑哥摘其疏中语，诬以不道,奏遣使往讯之，天祥就逮。时行台遣御史按部湖广,咸惮之，莫敢往，致远慨然请行。比至，累章极论之。桑哥方促定天祥罪，会致远章上，桑哥气沮。转运使卢世荣榷茶牟利，致远并劾之。又言日本不可涉海远征，徒费中国；铨选限以南北，优苦不均，宜考其殿最，量地远近，定为立制，则铨衡平而吏弊革。致远清修苦节，耻事权贵，聚书万卷，名曰墨庄。家无余产，教诸子如师友。