赏者，所以辨情也；评者，所以绳理也。赏而不正，则情乱于实；评而不均，则理失其真。赏而不正，在乎信耳而弃目；评而不均，由于贵古而贱今。古今虽殊，其迹实同；耳目诚异，其识则齐。识齐而赏异，不可以称正；迹同而评殊，未得以言平。平正俱翻，则情理并乱也。
昔鲁哀公遥慕稷、契之贤，而不觉孔丘之圣；齐景公高仰管仲之谋，而不知晏婴之智；张伯松远羡仲舒之博，近遗扬子云之美。夫子之圣，非不光于稷、契；晏婴之贤，非有减于管仲；扬子云之才，非为劣于董仲舒，然而弗贵者，岂非重古而轻今，珍远而鄙近，贵耳而贱目，崇名而毁实邪？
观俗之论，非苟欲以贵彼而贱此，饰名而挫实，由于美恶混糅，真伪难分，弃法以度物情，信心而定是非也。今以心察锱铢之重，则莫之能识；悬之权衡，则毫厘之重辨矣。是以圣人知是非难明，轻重难定，遂制为法则，揆量物情。故权衡诚悬，不可欺以轻重；绳墨诚陈，不可诬以曲直；规矩诚设，不可罔以方圆。故摹法以测物，则真伪易辨矣；信心而度理，则是非难明矣。
越人臛蛇以飨秦客，秦客甘之以为鲤也，既觉而知其是蛇，攫喉而呕之，此为未知味也。赵人有曲者，托以伯牙之声，世人竞习之，后闻其非，乃束指而罢，此为未知音也。宋人得燕石以为美玉，铜匣而藏之，后知是石，因捧匣而弃之，此为未识玉也。郢人为赋，托以屈子，举世而诵之，后知其非，皆缄口而捐之，此为未知文也。故以蛇为鲤者，唯易牙不失其味；以赵曲为雅声者，唯钟期不混其音；以燕石为美玉者，唯猗顿不谬其真；以郢赋为丽藻者，唯相如不滥其赏。
今述理者贻之知音，君子聪达亮于闻前，明鉴出于意表。不以名实眩惑，不为古今易情，采其制意之本，略其文外之华，不没纤芥之善，不掩萤烛之光，可谓千载一遇也。