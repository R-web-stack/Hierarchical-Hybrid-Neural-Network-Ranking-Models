李台州名宗质，字某，北人，不知何郡邑。母展，妾也，生宗质而罹靖康之乱，母子相失，宗质以父荫，既长，仕所至必求母，不得，姻家司马季思官蜀，宗质曰：“吾求母，东南无之，必也蜀乎？”从之西，舟所经过州，若县若村市，必登岸，遍其地大声号呼，曰展婆，展婆，至暮，哭而归，不食，司马家人哀之，必宽譬之，乃饮泣强食，季思秩满东下，所经复然，竞不得。至荆州，复然。日旦夕号呼，嗌痛气惫，小憩于茗肆，垂涕。
坐顷之，一乞媪至前，揖曰：“官人与我一文两文。”宗质起揖之坐，礼以客主，既饮茗，问其里若姓。媪勃然怒曰：“官人能与我几钱，何遽问我姓名？我非乞人也。”宗质起敬，谢曰：“某皇恐，上忤阿婆，愿霁怒，试言之，何害？恐或乡邻或亲族也，某倒囊钱为阿婆寿。”媪喜曰：“老婆姓异甚，不可言。”宗质力恳请，怒曰：“我姓展。”宗质瞿然起，抱之，大哭曰：“夫人，吾母也。”媪曰：“官人勿误，吾儿有验，右腋有紫痣，其大如杯。”宗质拜曰：“然。”右袒示之，于是母子相持而哭，观者数十百人，皆叹息泣下。
宗质负其母以归，季思与家人子亦泣，自是奉板舆孝养者十余年，母以高年终，宗质亦白首矣。
宗质乾道庚寅为洪倅，时予为奉新县令，屡谒之，不知其母子间也。明年，予官中都，宗质造朝，除知台州。朝士云：“李台州，曾规姻家也，规无子，子台州之子。”予一见不敢再也，亦未知其孝。
后十七年，台州既没，予与丞相京公同为宰掾，谈间，公为予言李台州母子事，予生八年，丧先太夫人，终身饮恨。闻之，泣不能止，感而为之传。
赞曰：孔子曰：“孝悌之至通于神明。”若李台州，生而不知失母，壮而知求母，求母而不得，不得而不懈，遍天下之半，老而乃得之。昔东坡先生颂朱寿昌，至今咏歌以为美谈。若李台州，其事与寿昌岂异也，兹不谓之至孝通于神明乎？非至孝奚而通神明，非通神明奚而得母？予每为士大夫言之，闻者必泣。人谁无母？有母谁无是心哉？彼有未尝失母，而有母不待求母，而母存或忽而不敬，或悖而不爱者，独何心欤？