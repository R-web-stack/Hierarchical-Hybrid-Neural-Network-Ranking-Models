康保裔，河南洛阳人。祖志忠，讨王都战没。父再遇，从太祖征李筠，又死于兵。保裔在周屡立战功，及再遇阵没，诏以保裔代父职，从石守信破泽州，又从诸将破契丹于石岭关，领登州刺史。寻知代州，移深州，领凉州观察使。真宗即位，召还，以其母老勤养，赐以上尊酒茶米。诏褒之，为高阳关都部署。契丹兵大入，诸将与战于河间，保裔选精锐赴之，会暮，约诘朝合战。迟明，契丹围之数重，左右劝易甲驰突以出，保裔曰：“临难无苟免。”遂决战。二日，杀伤甚众，蹴践尘深二尺，兵尽矢绝，援不至，遂没焉。时车驾驻大名，闻之震悼，废朝二日，赠侍中。以其子继英为六宅使、顺州刺史，继彬为洛苑使。继英等谢曰：“臣父不能决胜而死，陛下不以罪其孥幸矣，臣等顾蒙非常之恩！”因悲涕伏地不能起。上恻然曰：“尔父死王事，赠赏之典，所宜加厚。”顾谓左右曰：“保裔父、祖死疆埸，身复战没，世有忠节，深可嘉也。”保裔谨厚好礼，喜宾客，善骑射，弋飞走无不中。尝握矢三十，引满以射，筈镝相连而坠，人服其妙。屡经战阵，身被七十创。贷公钱数十万劳军，没后，亲吏鬻器玩以偿。上知之，乃复厚赐焉。方保裔及契丹血战，而援兵不至，唯张凝、李重贵率众策应，遇契丹兵交战，保裔为敌所覆，重贵与凝赴援，腹背受敌，自申至寅力战，敌乃退。当时诸将多失部分，独重贵、凝全军还屯，凝议上将士功状，重贵喟然曰：“大将陷没，而吾曹计功，何面目也！”上闻而嘉之。