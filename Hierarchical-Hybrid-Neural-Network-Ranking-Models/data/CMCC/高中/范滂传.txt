范滂，字孟博，汝南征羌人也。少厉清节，为州里所服，举孝廉、光禄四行。时翼州饥荒，盗賊群起，乃以滂为清诏使，案察之。滂登车揽辔，慨然有澄清天下之志。及至州境，守令自知臧污，望风解印绶去。迁光禄勋主事。时陈蕃为光禄勋，滂执公仪诣蕃，蕃不止之，滂怀恨，投版弃官而去。郭林宗闻而让蕃曰：“若范孟博者，岂宜以公礼格之！今成其去就之名，得无自取不优之议邪？”蕃乃谢焉。复为太尉黄琼所辟，后诏三府掾属举谣言，滂奏刺史、二千石权豪之党二十余人。尚书责滂所劾猥多，疑有私故。滂对曰：臣之所举，自非贪秽奸暴，深为民害，岂以污简札哉！以会日迫促，故先举所急，其未审者，方更参实。若臣言有贰，甘受显戮。”吏不能诘。滂睹时方艰，知意不行，因投劾去。太守宗资先闻其名，请署功曹，委任政事。滂在职，严整疾恶。滂外甥西平李颂，公族子孙，而为乡曲所弃，中常侍唐衡以颂请资，资用为吏。滂以非其人，寝而不召。资迁怒，捶书佐朱零。零仰曰：“范滂清裁，犹以利刃齿腐朽，今日宁受笞死，而滂不可违。”资乃止。后牢修诬言钩党，滂坐系黄门北寺狱。滂后事释，遂还乡里。建宁二年，遂大诛党人。诏下，急捕滂等。督邮吴导至县，抱诏书，闭传舍，伏床而泣。滂闻之曰：“必为我也。”即自诣狱。县令郭揖大惊，出解印绶，引与俱亡。滂曰：“滂死则祸塞，何敢以罪累君，又令老母流离乎！”其母就与之诀，滂白母曰：滂从龙舒君归黄泉，存亡各得其所。惟大人割不可忍之恩，勿增感戚。”母曰：“汝今得与李、杜②齐名，死亦何恨。既有令名，复求寿考，可兼得乎？”滂跪受教，再拜而辞，行路闻之，莫不流涕。时年三十三。