施琅每当调遣，辄冠军锋。寻总水师，屡陈进取；厦门之克，尔与有劳。朕欲声厥罪，以救边氓，谘诹在廷，谓难剪灭。惟尔独抒忠悃，力赞成谋。朕心益断，命尔徂征。尔能上度天时，下揆地势，排群帅以密陈，乘南风而破浪，一鼓而平。四十余年之巨孽悉除，三十六岛之残黎皆悦。戢兵而惟宣德意，受降而不复私仇。调度周详，朕深嘉叹!何不遐年，朕心轸悼!泽加身后，赠恤从优，谥曰襄壮。