公字惟深，其先河东人。公应机能断而遇节必立。年十余岁，有称神巫来告曰：“若相法当夭且贱，幸而为释，可以缓而死耳，位禄非若事也。”公诸父素加抚爱，尤所信异，遽命夺去其业，从巫之言也。公不可，且曰：“夫性命之理，圣人所罕言，缙绅者所不道，巫何为而能尽之也？且令从之而生，去圣人之教而为异术，不若速死之愈也。”
开元中，举汝州进士，计偕百数，公为之冠。江南西道连帅闻其名，辟至公府。以信州都邑，人罹凶害，靡弊残耗，假守永丰令。公于是用重典以威奸暴，溥太和以惠鳏嫠，殴除物害，消去人隐，吏无招权乾没之患，政无犯令尨茸之蠹，宰制听断，渐于讼息。耕夫复于封疆，商旅交于关市。既庶而富，廉耻兴焉；既富而教，庠塾列焉。
泾卒之乱，公以变起卒遽，尽室奔匿于终南山。贼徒访公所在，追以相印。既及公而问焉，公变名氏以绐之，捐家属以委之。贼遂执公爱子，榜棰讯问，折其右肱，而公不之顾。即步入穷谷，披草径，逾秦岭，由褒骆朝于行宫。上嘉其诚节，不时召见。公顿首流涕，累陈计画。贼平策勋，赐轻车都尉，封宜城县开国伯，拜尚书兵部侍郎。是岁，盗据淮浒，方议讨戮，宰相以大理评事李元平者有名，以为才堪攘寇，拜为汝州。群臣望声徇利者皆曰德举，公独慷慨言于朝曰：“是夫喋喋，炫玉而贾石者也。华而不实，异代同德，往且见获，何寇之攘？”时人不之信也。未几，盗袭汝州，以元平归，凡百莫不嗟服焉。
贞元五年二月五日，薨于昌化里。公累更重任，禄秩之厚，布于宗姻，无一廛之土以处其子孙，无一亩之宫以聚其族属。有一于此，尚宜旌褒，矧兹备体，焉可以已：固当饰以荣号，章示后来。