东乡罗提督战功，见于《圣武记》者详矣。其智能亦自可韬，非徒以武力雄一时也。公尝率兵入南山，搜余贼。村人苦猴群盗食田粮，晨必发火器惊之。公问故，令获一猴来，剃其毛，画面为大眼诸丑怪状。明晨俟群猴来，纵之去，皆惊走，后不复至。
官夔州游击，夔关临峡，山水迅急，瞬息千里。盐枭至则鸣金叫呼，越关以过，船皆设炮械，两旁系大竹，弯如弓。他船追及，断系发之，船必覆，人莫敢撄。公募善泅者，持利锯匿上流水中，俟船过，附而锯其舵。抵关适断，船不能行，触石破，尽获之。
罗少亡赖，数行窃，令捕之杖毙，弃诸野。中夜而苏，匍匐至一老妪家，周之。乃改行，投身军营，骁勇冠绝侪辈。当赵金龙之乱，罗受命，与总督卢公坤往平之。贼已困，将擒矣。时宣宗以尚书宗室禧恩来督军，未至，诸公议待禧至，罗曰：“围久师怠，贼必遁。”遂违众一战，歼贼且尽。
罗每对人言生平作贼事，不少讳，并请文人历叙其事，洵奇男子也。改行后，始娶妻，忽患奇疾，百方不治。一道人过门曰：“有方可救，但得钱三十千乃能配药。”罗自念贫窭，安得三十千钱，语其妻曰：“吾病且死，汝亦饿死耳。苟鬻汝，得钱买药，则两活矣。”妻泣而从之，病果瘳。
罗既官游击，乃遣人访其妻，以重金赎还，为夫妇如初，报其鬻身救夫之义也。此事不足训，然以视少共艰苦，既贵而厌弃其糟糠者，其厚薄之区，殆不可以道里计。天生豪杰，磊磊落落，安得以道学家之律绳之？