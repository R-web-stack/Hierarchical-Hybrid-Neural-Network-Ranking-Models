贞文先生万斯同，字季野，鄞人也，户部郎泰第八子。少不驯，弗肯帖帖随诸兄，所过多残灭，诸兄亦忽之。户部思寄之僧舍，已而以其顽，闭之空室中。先生窃视架上有明史料数十册，读之甚喜，数日而毕；又见有经学诸书，皆尽之。既出，因时时随诸兄后，听其议论。一日伯兄斯年家课，先生欲豫焉，伯兄笑曰：“汝何知？”先生答曰：“观诸兄所造，亦易与耳。”伯兄骤闻而骇之，曰：“然则吾将试汝。”因杂出经义目试之，汗漫千言，俄顷而就。伯兄大惊，持之而泣，以告户部曰：“几失吾弟。”户部亦愕然曰：“几失吾子。”是日始为先生新衣履，送入塾读书。逾年，遣请业于梨洲先生，则置之绛帐中高坐。先生读书五行并下，如决海堤，然尝守先儒之戒，以为无益之书不必观，无益之文不必为也，故于书无所不读，而识其大者。
康熙戊午，诏征博学鸿儒，浙江巡道许鸿勋以先生荐，力辞得免。明年，开局修《明史》，昆山徐学士元文延先生往，时史局中征士许以七品俸，称翰林院纂修官，学士欲援其例以授之，先生请以布衣参史局，不署衔，不受俸，总裁许之。诸纂修官以稿至，皆送先生覆审，先生阅毕，谓侍者曰：取某书某卷某页有某事，当补入；取某书某卷某页有某事，当参校。侍者如言而至，无爽者。《明史稿》五百卷皆先生手定，虽其后不尽仍先生之旧，而要其底本，足以自为一书者也。先生之初至京也，时议意其专长在史，及昆山徐侍郎乾学居忧，先生与之语《丧礼》，乃知先生之深于经，侍郎因请先生遍成五礼之书二百余卷。当时京师才彦雾会，各以所长自见，而先生最闲淡，然自王公以至下士，无不呼曰万先生，而先生与人还往，其自署只曰“布衣万斯同”，未尝有他称也。
先生为人和平大雅，而其中介然。故督师之姻人方居要津，乞史馆于督师少为宽假，先生历数其罪以告之。有运饷官以弃运走，道死，其孙以赂乞入死事之列，先生斥而退之。钱忠介公嗣子困甚，先生为之营一矜者累矣，卒不能得，而先生未尝倦也。父友冯侍郎跻仲诸子没入勋卫家，先生赎而归之。不矜意气，不事声援，尤喜奖引后进，惟恐失之，于讲会中惓惓三致意焉，盖躬行君子也。卒后门人私谥曰贞文。