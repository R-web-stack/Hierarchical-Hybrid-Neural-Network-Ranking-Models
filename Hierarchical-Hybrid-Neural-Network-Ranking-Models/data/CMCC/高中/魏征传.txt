秦王即位，拜魏征谏议大夫  ， 封钜鹿县男，当是时，河北州县素事隐太子者不自安，往往曹伏思乱。征白太宗曰：“不示至公，祸不可解。”帝曰：“尔行安喻河北。”使还，帝悦，日益亲，或引至卧内，访天下事。征亦自以不世遇，乃展尽底蕴无所隐，凡二百余奏，无不剀切当帝心者，由是拜尚书右丞，兼谏议大夫。贞观十年，为侍中。尚书省滞讼不决者，诏征平治。征不素习法，但存大体，处事以情，人人悦服。进左光禄大夫、郑国公。多病，辞职。帝不肯，十七年，疾甚。征家初无正寝，帝命辍小殿材为营构，五日毕。并赐素褥布被，以从其尚。令中郎将宿其第，动静辄以闻，药膳赐遗无算，中使者缀道。帝亲问痍，屏左右，语终日乃还。