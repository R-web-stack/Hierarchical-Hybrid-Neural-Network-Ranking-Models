昨承执事枉驾，以贵乡诸先生之命，属为贺相国冯公寿文，且云本之相国意，又述相国尝称弘撰文为不戾于古法。此虽弘撰所惶悚不敢当，而知己之谊，则有中心藏之而不忘者。即当欣跃操觚，竭其所蓄，直写相国硕德伟抱、辅世长民之大略，以求得相国之欢。然而审之于己，度之于世，皆有所不可。故敢敬陈其愚，唯执事详察焉。

弘撰以衰病之人，谬叨荐举，尝具词控诸本省抚军，转咨吏部，不允;嗣又奉旨严催，不得已，强勉匍匐以来京师;复具词令小儿抱呈吏部，又不允。借居昊天寺僧舍，僵卧一榻。两月以来，未尝出寺门一步。即大人先生有忘贵惠顾者，皆不能答拜，特令小儿持一刺，诣门称谢而已。须白齿危，两目昏花，不能作楷书，意欲临期尚复陈情，冀幸于万一，蒙天子之矜怜，而放还田里。

夫贺相国之寿，非细故也。诸先生或在翰苑，或在台省，或在部司，皆闻望素著，人人属耳目焉。公为屏障以为相国寿，则其文必传视都下，非可以私藏巾笥者也。弘撰进而不能应天子之诏，乃退而作贺相国之寿文，无论学疏才短、不能揄扬相国之德，即朝廷宽厚之恩，亦未必以此为罪。而揆之于法，既有所不合，揣之于心，亦有所不安。甚至使不知者，以弘撰于相国素不识面，今一旦为此文，疑为夤缘相国之门，希图录用，欺世盗名，将必有指摘之及。不但文不足为相国重，而且重为相国累，此弘撰之所以逡巡而不敢承也。即执事代为弘撰筹之，亦岂有不如是者哉!

不然，操天下文章之柄，为天子教育人才，天下之士，望之如泰山北斗，伏谒门下者，咸思得邀相国之一盼为荣。其间负名位而擅词华者，固繁有徒，而相国独属意于贱子，身非木石，岂不有心识此义者，而顾推委而不为，有此人情也乎?所谓韩愈亦人耳，所行如此，欲以何求耶?是用直布腹心，唯执事裁之谅之。并乞上告相国:倘邀惠于相国，得归老华山，为击壤之民，以遂其畎亩作息之愿，午夜一灯，晓窗万字，其不能忘相国之德，将以传之纪载而形之歌咏者，必有在矣。燕山易水，共闻斯语。唯执事图之。