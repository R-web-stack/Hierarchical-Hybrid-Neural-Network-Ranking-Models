自古文体变易多矣，梁简文帝及庾肩吾之属，始为轻浮绮靡之词，名曰“宫体”。自后沿袭，务为妖艳，谓之摛锦布绣焉。其有敦尚风格，颇存规正者，不复为当时所重，讽谏比兴，由是废缺。
物极则变，理之常也。圣唐受命，斩雕为朴。开元之际，王纲复举，浅博之风，兹焉渐革。其时作者，凡十数辈，颇能以雅参丽，以古杂今，彬彬然，粲粲然，近建安之遗范矣。
南阳岑公，声称尤著，公讳参，代为本州冠族。曾太公文本，大父长倩，伯父羲，皆以学术德望，官至台辅。早岁孤贫，能自砥砺，遍鉴史籍，尤工缀文，属辞尚清，用意尚切，其有所得，多入佳境，回拔孤秀，出于常情。每一篇绝笔，则人人传写，虽闾里士庶，戎夷蛮貊，莫不讽诵吟习焉。时议拟公于吴均、何逊，亦可谓精当矣。天宝三载进士高第，解褐右内率府兵曹参军，转右威卫录事参军，又迁大理评事，兼监察御史，充安西节度判官，入为右补阙。频上封章，指述权佞，改为起居郎，寻出虢州长史，又改太子中允兼殿中侍御史，充关西节度判官。圣上潜龙藩邸，总戎陕服，参佐僚史，皆一时之选。由是委公以书奏之任，入为祠部考功二员外郎，转虞部库部二正郎，又出为嘉州刺史。副元帅相国杜公鸿渐表公职方郎中兼侍御史，列于幕府，无几使罢，寓居于蜀。时四川节度因乱受职，本非朝旨，其部统之内，文武衣冠，附会阿谀，以求自结，皆曰中原多故，剑外小康，可以庇躬，无假向阙。
公乃著《招蜀客归》一篇，申明逆顺之理，折挫佞之计，有识者感叹，奸谋者惭沮，播德泽于梁益，畅皇风于邛。旋轸有日，犯軷俟时，吉往凶归，呜呼不禄，岁月逾迈。殆三十年，嗣子佐公，复纂前绪，亦以文采，登名翰场。有公遗文，贮之筐箧，以确接通家馀烈，忝同声后辈，受命编次，因令缮录，区分类聚，勒成八卷。倘后之词人，有所观览，亦由聆广乐者识清商之韵，游名山者仰翠微之色，足以莹彻心府，发挥高致焉，京兆杜确。