完颜陈和尚，丰州人，系出萧王诸孙。贞祐中，陈和尚年二十余，为北兵所掠，大帅甚爱之，置帐下。时陈和尚母留丰州，从兄斜烈事之甚谨。陈和尚在北岁余，托以省母，乞还。大帅以卒监之至丰，乃与斜烈劫杀监卒。夺马奉其母南奔，大兵觉，合骑追之，由他路得免。既而失马，母老不能行，载以鹿角车，兄弟共挽，南渡河。宣宗奇之。陈和尚天资高明，雅好文史，人以秀才目之。正大二年，斜烈落帅职，例为总领，屯方城。陈和尚随以往，凡兄军中事皆预知之。斜烈时在病，军中李太和者，与方城镇防军葛宜翁相殴，诉于陈和尚，宜翁事不直，即量笞之。宜翁素凶悍，耻以理屈受杖，竟郁郁以死，留语其妻，必报陈和尚。妻讼陈和尚以私忿侵官，故杀其夫，诉于台省。以故陈和尚系狱。议者疑陈和尚倚兵阃之重，必横恣违法，当以大辟。奏上，久不能决。未几，斜烈卒。上闻，始驰赦陈和尚，曰：“有司奏汝以私忿杀人。今以汝兄故，曲法赦汝，天下必有议我者。汝奋发立功名，始以我为不妄赦矣。”陈和尚且泣且拜，不能出一言为谢。乃以白衣领紫微军都统，逾年转忠孝军提控。五年，北兵入大昌原，平章合达问谁可为前锋者，陈和尚出应命。先已沐浴易衣，若将就木然者，擐甲上马不反顾。是日，以四百骑破八千众，名动天下。六年，有卫州之胜。八年，有倒回谷之胜。九年正月，三峰山之败，走钧州。城破，大兵入，即纵军巷战。陈和尚趋避隐处，杀掠稍定乃出，自言曰：“我金国大将，欲见白事。”兵士以数骑夹之，诣行帐前。时欲其降，斫足胫折不为屈，豁口吻至耳，噀血而呼，至死不绝，时年四十一。是年六月，诏赠镇南军节度使，勒石纪其忠烈。