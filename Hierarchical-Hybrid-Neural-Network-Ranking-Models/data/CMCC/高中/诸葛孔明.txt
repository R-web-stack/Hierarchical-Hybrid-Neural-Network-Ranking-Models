孔明，伊、周之徒也。而论之者多异说，以其遭时之难，而处英雄之不幸也。夫众人皆进，而我独退，雍容草庐，三顾后起。挺身托孤，不放不摄，而人无间言。权偪人主而上不疑，势倾群臣而下不忌。厉精治蜀，风化肃然。宥过无大，刑故无小，帝者之政也。以佚道使人，虽劳不怨，以生道杀人，虽死不怨杀者，王者之事也。孔明皆优为之，信其为伊、周之徒也。而论者乃谓其自比管、乐，委身偏方，特霸者之臣尔。是何足与论孔子之仕鲁与自比老、彭哉！甚者至以为非仲达敌，此无异于儿童之见也。彼岂非以仲达之言而信之耶？而不知其言皆谲也。仲达不能逞其谲于孔明，故常伺孔明之开阖，妄为大言以谲其下。论者特未之察耳。
始孔明出祁山，仲达出兵拒之，闻孔明将芟上邽之麦，卷甲疾行，晨夜往赴。孔明粮乏已退，仲达谲言曰：“吾倍道疲劳，此晓兵者之所贪也。亮不敢据渭水，此易与耳。”夫军无见粮而转军与战，纵能胜之，后何以继？此少辨事机者之所必不为也。仲达心知其然，外为大言以谲其下耳。已而孔明出斜谷，仲达又率兵拒之。知孔明兵未逼渭，引军而济，背水为垒。孔明移军且至，仲达谲言曰：“亮若勇者，当出武功依山而阵。若西上五丈原，诸军无事矣。”夫敌人之兵已在死地，而率众直进，来与之战，此亦少辨事机者之所不为也。仲达知其必不出此，姑诳为此言以妄表其怯，以示吾之能料，且以少安其三军之心也。故孔明持节制之师，不用权谲，不贪小利，彼则曰：“亮志大而不见机，多谋而少决，好兵而无权。”凡此者，皆伺孔明之开阖，妄为大言以谲其下，此岂其真情也！
夫善观人之真情者，不于敌存之时，而于敌亡之后。孔明之存也，仲达之言则然。及其殁也，仲达按行其营垒，敛衽而叹曰：“天下奇才也！”彼见其规矩法度，出于其所不能为，恍然自失，不觉其言之发也。可以观其真情矣。论者不此之信，而信其谲，岂非复为仲达所谲哉！
唐李靖，谈兵之雄者也。吾尝读其问对之书，见其述孔明兵制之妙，曲折备至；曾不一齿仲达。彼晓兵者，固有以窥之矣。书生之论，曷为其不然也！孔明距今且千载矣，未有能谅其心者。吾愤孔明之不幸，故备论之，使世以成败论人物者其少戒也。