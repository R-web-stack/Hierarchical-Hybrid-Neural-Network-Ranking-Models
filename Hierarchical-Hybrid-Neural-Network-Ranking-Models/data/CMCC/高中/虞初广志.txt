有群丐过其门，见先生家罗杯盘，必有所谓喜事者。遂麇集于户限外，争欲得杯盘狼藉之馀渖。斯时也，先生饥火与愤火交绥，于是出谓群丐曰：“予之肆筵以设席也，实以部试期迫，赴都乏资，意欲藉亲故之集会轮资，应眉急耳。奈亲故负我，今竟食言，以致吾之酒肴为虚设。虽然，与其鱼馁而肉败，孰若大家共一饱。汝曹其就座，吾将为东道主而畅饮焉。”群丐登堂醊，醲饷既良，已谓先生曰：“吾侪小，蒙先生赐以酒食，固属非分之宠。今试一问，由此达京师需金几何？”先生曰：“但使途无饥渴，而安抵都下足矣。”群丐应声起曰：“是区区者，何难之有？吾侪愿尽力焉，沿途以行乞所得，供先生食。”往往逆旅主人嘉其义而奇其事，且厚有赠馈。既抵都，群丐各分道行乞，以所得资为先生应试费。试后果捷南宫，得出为某邑宰，循例省亲回籍。群丐亦促之返焉。