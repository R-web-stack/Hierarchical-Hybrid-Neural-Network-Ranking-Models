真州有逸人曰帆山子，姓员，名炖，字周南。帆山子，其别号也。性逋宕不羁。读经书悉通晓，卒不为先儒所囿。尝曰:"汉儒泥器而忘道，宋儒舍情以言性，皆误也。或下一令曰:途遇彼姝，平视者笞，受笞者必多;又下一令曰:归家能殴兄妹者赏，受赏者必少。何也?一情中所有，一情中所无也。善为学者，务究大义而顺人情以设教。"其持论快彻，大率类是。余每至邗江，必招与俱。帆山知余之好之也，扼腕而谈，汩汩如倾河。尤长于说往事，叙先贤遗迹。凡可喜可愕，可嗢噱绝倒者，腾其口抑扬而高下之，尽态极妍。

身短而髯，圆面。终身布衣，家无担石，气象充充然，不类贫者。逡巡有耻，遇人无机心。假馆某某家，偶有不可于意，色斯举矣。居常不系袜，或戴道士冠，挂尘尾。几上罗列图书、佩环。椭狡零星，手自摹拭。见美男子则惵然意下，目往而足欲随，或尤之，笑曰:"吾何与哉?《易》称'见金夫，不有躬'，圣人诏我矣。"其风趣如此。

论曰:庄子有"人貌而天"之说，帆山子真气盎然，盖纯乎天者也。年七十四而终。闻临终预知死期，奉其祖父木主埋先人垅中，而以所玩器物尽贻朋好，拱手而逝。自称无方之民。其信然矣。其挚友江吟香素敦风义，有友五人，哀其无后，每逢寒食，辄具鸡黍纸钱。设位，祀之于江上之延生佛舍。帆山，其一也。盖即宋玉"招魂"、圣人"于我殡"之义。呜呼，仁哉!