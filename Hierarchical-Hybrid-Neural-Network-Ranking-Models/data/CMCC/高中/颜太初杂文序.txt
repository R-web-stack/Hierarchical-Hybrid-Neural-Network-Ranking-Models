天下之不尚儒久矣。今世之士大夫，发言必自称曰儒。儒者果何如哉？高冠博带、广袂之衣谓之儒邪？执简伏册、呻吟不息谓之儒耶？又况点墨濡翰、织制绮组之文以称儒，亦远矣。舍此勿言，至于西汉之公孙丞相、萧望之、张禹、孔光，东汉之欧阳歙、张酺、胡广，世之所谓大儒，果足以充儒之名乎？
鲁人颜太初，字醇之，常愤其然。读先王之书，不治章句，必求其理而已矣。既得其理，不徒诵之，以夸诳于人，必也蹈而行之。在其身与乡党无余，于其外则不光。不光，先王之道犹蘙如也，乃求天下国家政理风俗之得失，为诗歌洎文以宣畅之。景祐初，青州牧有以荒淫放荡为事，慕嵇康、阮籍之为人，当时四方士大夫其无名教之拘，翕然效之，浸以成风。太初恶其为大乱风俗之本，作《东州逸党》诗以刺之。诗遂上闻，天子亟治牧罪。又有郓州牧怒属令之清直与己异者，诬以罪，榜掠死狱中。妻子弱不能自诉，太初素与令善，怜其冤死，作《哭友人》诗，牧亦坐是废。
于时或荐太初博学有文，诏用为国子监直讲。会有御史素不善太初者，上言太初狂狷，不可任学官。诏即行所至，改除河中府临晋主簿。太初为人，实宽良有治行，非狂人也。自临晋改应天府户曹，掌南京卒于睢阳。旧制，判、司、簿、尉四考，无殿负，例为令录。虽愚懦昏耄无所取者，积以年数，必得之。而太初才识如此，举进士解褐近十年，卒不得脱判、司、簿、尉之列以终身，死时年四十余。噫，天丧儒者，使必至于大坏乎！将大吠所怪，桀桀者必见锄也？何其仕与寿两穷如此？
世人见太初官职不能动人，又其文多指讦，有疵病者所恶闻，虽得其文，不甚重之，故所弃失居多，余止得其两卷。同州又得其所为《题名记》，今集而序之。前世之士身不显于时，而言立于后世者多矣。太初虽贱而夭，其文岂必不传？异日有见之者，观其《后车》诗，则不忘鉴戒矣：观其《逸党》诗，则礼义不坏矣；观其《哭友人》诗，则酷吏愧心矣；观其《同州题名记），则守长知弊政矣；現其《望仙驿记》，守长不事厨传矣。由是言之，为益岂不厚哉！