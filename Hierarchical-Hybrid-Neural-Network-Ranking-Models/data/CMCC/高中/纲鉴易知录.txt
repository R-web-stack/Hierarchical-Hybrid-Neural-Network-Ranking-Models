始汲黯为谒者，以严见惮。河内失火，延烧千余家，上使往视之。还，报曰：“家人失火，屋比延烧，不足忧也。臣过河南，贫人伤水旱万余家，或父子相食，臣谨以便宜，持节发仓粟以赈之。臣请归节，伏矫制之罪。”上贤而释之。以数切谏，不得留内，迁为东海太守。好清静，择丞史任之，责大指而已，不苛小。岁余，东海大治。
黯多病，赐告者数，不愈。庄助复为请告，上曰：“汲黯何如人哉？”助曰：“使黯任职居官，无以逾人。然至其辅少主，守成深坚，招之不来，麾之不去，虽自谓贲、育，亦不能夺之矣。”上曰：“然。古有社稷之臣，至如黯，近之矣！”
天子使使者持大将军印，即军中拜青为大将军，诸将皆属。尊宠于群臣无二，公卿以下皆卑奉之，独汲黯与亢礼。人或说黯曰：“大将军尊重，君不可以不拜。”黯曰：“夫以大将军有揖客，反不重邪！”青闻，愈贤黯，数请问国家朝廷所疑，遇黯加于平日。青虽贵，有时侍中，上踞厕而视之。丞相弘燕见，上或时不冠，至如汲黯见，上不冠不见也。上尝坐武帐中，黯前奏事，上不冠，望见黯，避帷中，使人可其奏。