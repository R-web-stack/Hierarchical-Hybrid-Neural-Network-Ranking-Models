秦起宗，字元卿，其先上党人，后徙广平洺水县。起宗生长兵间，学书无从得纸，父削柳为简，写以授之；成诵，削去更书。年十七，会立蒙古学，学辄成，辟武卫译史。御史中丞塔察儿爱其才，迁中台译史。仁宗即位，转中书译史，累迁太子家令司典簿官，上言：“东宫官属，辅导德义，财赋非所治也。”朝廷是之。迁南台御史。
建康多水，或实灾而有司抑之，或无灾而诉灾，起宗微行得实，人以为神明。文宗初立，命威顺王征八番。是时，蜀省囊加台拒命未平，起宗极言武昌重镇，当备上流之师，亲王不可远去，力止之。及王入见，帝谓曰：“八番之行，非秦元卿，几为失计。”朝议以起宗治蜀，幕府忘其名，曰秦元卿，帝引笔改曰起宗，其眷注如此。拜中台御史，劾中丞和尚受人妇人，贱买县官屋，不报。起宗从台官入见，跽辩，久之，敕令起起宗，不起，会日暮，出。明日，立太子，有赦，起宗又奏：“不罪和尚，无以正国法。”和尚服辜。帝曰：“为御史，当如是矣。”又劾闽宪卜咱耳窃父妾以逃，其父愤死，渎乱天常，流之岭南。自是尽言无讳，皆见听用。迁都漕运使，帝召谕之曰：“漕输事多废阙，赖御史治之尔。”出为抚州路总管，至官，有司供张甚盛，问其费所从出，小吏不敢隐，曰：“借办于民。”遂亟使归之，几席仅给而已。自是官府僚佐有宴集，成礼即止。因谕众曰：“我素农家，安俭约，务安静，庶使吾民化之。”居一岁，以老去官。明年，以兵部尚书致仕，居一岁，卒，谥昭肃。