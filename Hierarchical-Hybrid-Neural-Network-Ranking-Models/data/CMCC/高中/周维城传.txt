嘉庆元年，余游富阳，知县恽侯请余修县志，未及属稿，而恽侯奉调，余去富阳。富阳高傅占，君子人也，为余言周维城事甚具，故为之传，以遗后之修志者。
周丰，字维城，其先绍兴人，徙杭州，世为贾，有资。父曰重章，火灾荡其家，流寓富阳。重章富家子，骤贫，抑郁无聊，益跅弛不问生产，遂大困，寻死富阳。丰为儿时，当天寒，父中夜自外归，又无所得食，辄引父足怀中以卧。十余岁，父既卒，学贾。晨有老人过肆，与之语，奇之，立许字以女。丰事母，起坐行步，尝先得其所欲，饮食必亲视，然后进。事虽剧，必时时至母所，视问辄去，去少顷，即又至。母脱有不当意，或端坐不语。丰大惧，皇皇然若无所容，绕膝盘旋，呼“阿母”不已，声悲慕如婴儿。视母颜色怡，乃大喜，又久之，然后退。其子孙逮见者，言其寝将寐，必呼“阿母”，将寤又如之，殆不自觉也。……丰贾致富，有子三人，孙六人，年八十四卒。
丰于乡里，能行其德，有长者行。尝有与同贾者归，丰既资之，已而或检其装，有丰肆中物，以告丰。丰急令如故藏，诫勿言，其来，待之如初。
高傅占言曰：富阳人多称丰能施与好义，然丰尝曰：“吾愧吴翁、焦翁。”吴翁者，徽州人，贾于富阳，每岁尽，夜怀金走里巷，见贫家，嘿置其户中，不使知也。焦翁者，江宁人，挟三百金之富阳贾。时江水暴发，焦急呼渔者，拯一人者与一金。凡数日得若干人，留肆中饮食之，俟水息，资遣之归。三百金立罄。二人者，今以问富阳人，不能知也。丰又尝言：“吾生平感妇翁知我。”
呜呼，市巷中固不乏士哉！