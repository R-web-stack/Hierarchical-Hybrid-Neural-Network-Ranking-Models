萧渼，字惟斗，其先北海人。父仕秦中，遂为奉元人。渼性至孝，自为儿时，翘楚不凡。稍出为府史，上官语不合，即引退，读书面山者三十年。制一革衣，由身半以下，及卧，辄倚其榻，玩诵不少置，于是博极群书，天文、地理、律历、算数，靡不研究。学者及其门受业者甚众。孛术鲁翀，字子翚，尝从其游，其学益宏以肆。翰林学士承旨姚燧以书抵渼曰：“燧见人多矣，学问文章，无足与子翚比伦者。”于是渼以女妻之。渼尝出，遇一妇人，失金钗道旁，疑渼拾之，谓曰：殊无他人，独翁居后耳。渼令随至门，取家钗以偿。其妇后得所遗钗，愧谢还之。乡人有自城中暮归者，遇寇，欲加害，诡言“我萧先生也”，寇惊愕释去。
世祖分籓在秦，辟渼与杨恭懿、韩择侍秦邸，渼以疾辞，授陕西儒学提举，不赴。省宪大臣即其家具宴为贺，使一从史先诣渼舍，渼方汲水灌园，从史至，不知其为渼也，使饮其马，即应之不拒，及冠带迎宾，从史见渼，有惧色，渼殊不为意。后累授集贤直学士、国子司业，改集贤侍读学士，皆不赴。大德十一年，拜太子右谕德，扶病至京师，入觐东宫，书《酒诰》为献，以朝廷时尚酒故也。寻以病力请去职。俄除集贤学士、国子祭酒，依前右谕德，疾作，固辞而归。卒年七十八，赐謚贞敏。
渼制行甚高，真履实践，其教人，必自《小学》始。为文辞，立意精深，言近而指远，一以洙、泗为本，濂、洛、考亭为据，关辅之士，翕然宗之，称为一代醇儒。所著有《三礼说》《小学标题驳论》《九州志》，及《勤斋文集》，行于世。