砥柱，山名也。昔禹治洪水，山陵当水者凿之，故破山以通河。河水分流，包山而过，山见水中若柱然，故曰砥柱也。三穿既决，水流疏分，指状表目，亦谓之三门矣。山在虢城东北，大阳城东也。《搜神记》称：“齐景公渡于江、沈之河，鼋衔左骖，没之，众皆惕。古冶子于是拔剑从之，邪行五里，逆行三里，至于砥柱之下，乃鼋也。左手持鼋头，右手挟左骖，燕跃鹄踊而出，仰天大呼，水为逆流三百步，观者皆以为河伯也。”亦或作“江沅”字者也。若因地而为名，则宜在蜀及长沙。案《春秋》，此二土并景公之所不至，古冶子亦无因而骋其勇矣。刘向叙《晏子春秋》，称古冶子曰：“吾尝济于河，鼋衔左骖，以入砥柱之流。当是时也，从而杀之，视之乃鼋也。”不言江、沅矣。河伯本非江神，又河可知也。河之右侧，崤水注之。水出河南盘崤山，西北流，水上有梁，俗谓之鸭桥也。历涧东北流，与石崤水合。水出石崤山。山有二陵：南陵，夏后皋之墓也；北陵，文王所避风雨矣。言山径委深，峰阜交荫，故可以避风雨也。秦将袭郑，蹇叔致谏而公辞焉。蹇叔哭子曰：“吾见其出，不见其入。晋人御师必于崤矣，余收尔骨焉。”孟明果覆秦师于此。……河水翼岸夹山，巍峰峻举，群山叠秀，重岭千霄。郑玄案《地说》：“‘河水东流，贯砥柱，触阏流。’今世所谓砥柱者，盖乃阏流也。砥柱当在西河，未详也。”余按：郑玄所说非是。西河当无山以拟之。自砥柱以下，五户已上。其间百二十里，河中竦石桀出，势连襄陆。盖亦禹凿以通河，疑此“阏流”也。其山虽辟，尚梗湍流，激石云洄，澴波怒溢，合有十九滩，水流迅急，势同三峡，破害舟船，自古所患。