左氏《国语》，其文深闳杰异，固世之所耽嗜而不已也。而其说多诬淫，不概于圣。余惧世之学者溺其文采而沦于是非，是不得由中庸以入尧、舜之道。本诸理，作《非国语》。
幽王二年，西周三川皆震。伯阳父曰：“周将亡矣!夫天地之气，不失其序，若过其序，民乱之也。阳伏而不能出，阴迫而不能蒸，于是有地震。今三川实震，是阳失其所而镇阴也。阳失而在阴，川源必塞。源塞，国必亡。人乏财用，不亡何待?若国亡，不过十年。十年，数之纪也。夫天之所弃，不过其纪。”是岁也，三川，岐山崩。幽王乃灭，周乃东迁。
非曰：山川者，特天地之物也。阴与阳者，气而游乎其间者也。自动自休，自峙自流，是恶乎与我谋?自斗自竭，自崩自缺，是恶乎为我设?彼固有所逼引，而认之者不塞则惑。夫釜鬲而爨者，必涌溢蒸都以糜百物;畦而灌者，必冲荡濆激以败土石。是特老妇老圃者之为也，犹足动乎物，又况天地之无倪，阴阳之无穷，以澒洞轇轕乎其中，或会或离，或吸或吹，如轮如机，其孰能知之?且曰：“源塞，国必亡。人乏财用，不亡何待?”则又吾所不识也。且所谓者天事手?抑人事乎?若曰天者，则吾既陈于前矣;人也，则乏财用而取亡者，不有他术乎?而曰是川之为尤!又曰：“天之所弃，不过其纪。”愈甚手哉!吾无取乎尔也。