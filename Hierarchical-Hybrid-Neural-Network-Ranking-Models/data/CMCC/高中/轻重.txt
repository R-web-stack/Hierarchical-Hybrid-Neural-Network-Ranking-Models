桓公问于管子曰：“楚者，山东之强国也，其人民习战斗之道。举兵伐之，恐力不能过，兵弊于楚。为之奈何？”管子对曰：“即以战斗之道与之矣。”公曰：“何谓也？”管子对曰：“公贵买其鹿。”
桓公即使人之楚买生鹿。管子即令桓公告民，藏谷十之六。令左司马伯公将白徒而铸钱于庄山。令中大夫王邑载钱二千万，求生鹿于楚。楚王闻之，告其相曰：“彼金钱，人之所重也，国之所以存，明主之所以赏有功。禽兽者，群害也，明王之所弃逐也。今齐以其重宝贵买吾群害，则是楚之福也。天且以齐私楚也。子告吾民，急求生鹿，以尽齐之宝。”楚民即释其耕农而畋鹿。管子告楚之贾人曰：“子为我至生鹿，二十赐子金百斤，什至而金干斤也。”则是楚不赋于民而财用足也。
楚之男女皆居外求鹿。隰朋教民藏谷五倍，楚以生鹿藏钱五倍。管子曰：“楚可下矣。”公曰：“奈何？”管子对曰：“楚钱五倍，其君且自得而求谷。”桓公曰：“诺。”因令人闭关，不与楚通使。楚王果自得而求谷。谷不可三月而得也，楚籴石四百，齐因令人载粟处芊之南，楚人降齐者十之四。三年而楚服。
桓公问于管子曰：“吾欲制衡山之术，为之奈何？”管子对曰：“公其令人贵买衡山之械器，燕、代必从公而买之。秦、赵闻之，必与公争之，衡山之械器必倍其价，天下争之，衡山械器必十倍以上。”公曰：“诺。”因令人之衡山求买械器，不敢辩其价。齐修械器于衡山十月，燕、代闻之，果令人之衡山求买械器。燕、代修三月，秦国闻之，果令人之衡山求买械器。衡山之君告其相曰，“天下争吾械器，令其价再什以上。”衡山之民释其本，修械器之巧。齐即令隰朋购粟于赵。赵粜石十五，隰朋取之石五十。天下闻之，载粟而之齐。齐修械器十七月，修籴五月，即闭关不与衡山通使。燕、代、秦即引其使而归。衡山械器尽，鲁削衡山之南，齐削衡山之北。内自量无械器以应二敌，即奉国而归齐矣。