魏征，字玄成，魏州曲城人，有大志，通贯书术。  
十年，为侍中。尚书省滞狱不决者，诏征平治。征处事以情，人人悦服。多病，辞职，帝曰：“公不见金在矿何贵之有？冶锻而为器，人乃宝之。朕自比于金，以卿为良匠而加砺焉。卿虽疾，未及衰，岂得便尔？”  
时上封事者众，或不切事，帝厌之。征曰：“古者立谤木，欲闻己过。封事，谤木之遗也。陛下当任其所言，以彰得失。言而是，则为朝廷之益；非，亦无损于政。”帝悦，皆慰之。  
帝宴群臣，曰：“贞观以前，从我定天下，玄龄功也；贞观之后，纳忠谏，正朕违， 征而已。”亲解佩刀，以赐二人。帝尝问群臣：“征与诸葛亮孰贤？”岑文本曰：“亮才兼将相，非征可比。”帝曰：“征蹈履仁义，以弼朕躬，欲致之尧、舜，虽亮无以抗。”