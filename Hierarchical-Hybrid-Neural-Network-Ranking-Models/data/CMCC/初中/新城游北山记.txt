去新城之北三十里，山渐深，草木泉石渐幽。稍西，一峰高绝，有蹊介然，仅可步。如四五里，乃闻鸡声。有僧布袍蹑履来迎，与之语，愕而顾，如麋鹿不可接。顶有屋数十间，曲折依崖壁为栏楯，如蜗鼠缭绕，乃得出。既坐，山风飒然而至，堂殿铃铎皆鸣。二三子相顾而惊，不知身之在何境也。且暮，皆宿。  
于时九月，天高露清，山空月明，仰视星斗，皆光大，如适在人上。窗间竹数十竿，相摩戛，声切切不已。二三子不得寐。迟明，皆去。  
既还家数日，犹恍惚若有遇，因追记之。后不复到，然往往想见其事也。