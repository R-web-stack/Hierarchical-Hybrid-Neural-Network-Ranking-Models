黔中人昔为余言，守土者以期贡象，必入山告语之曰：“朝廷诏汝备禁卫，将授官于汝。”象俯贴足，如许诺状，即驯而行，无能捕捉也。  
思陵时，将贡象，先期语之，一象许诺；会明亡，不果进。皇朝定鼎，征贡象，象数头诺而来前。一象呼之不至，迟数日，翩然来取其牝，盖山中偶也；候已竟去。守土者廉知其期又当来，乃先期语之曰：“今天子神圣，薄海内外知天命有归，带甲者率先以军降，守土者次第以城降。汝异类，敢抗天子不赴耶？”至期来，竟复去。守土者异之，设大炮于衢，语之曰：“汝爱妻，数数来，汝再逸去，当死炮下！”象闻之，徐行伏炮台下，若待以举炮者。  
呜呼，异矣！夫人未有不爱其妻者，爱妻并爱吾身，谁能以其所爱，易其所至爱？而今见之于一象！