天祥，字宋瑞，吉之吉水人也。年二十举进士，对策集英殿。帝亲拔为第一。咸淳九年，起为湖南提刑，因见故相江万里。万里素奇天祥志节，语及国事，愀然曰：“吾老矣，观天时人事当有变。吾阅人多矣，世道之责，其在君乎？君其勉之。”十年。改知赣州，德佑初，江上报急，诏天下勤王。天祥捧诏涕泣，发郡中豪杰，有众万人，以家赀为军费。”后，天祥在燕凡三年，上知天祥终不屈也，召入谕之曰：“汝何愿？”天祥对曰：“天祥受宋恩，为宰相，安事二姓？愿赐之一死足矣。”祥临刑殊从容，谓吏卒曰：“吾事毕矣”。南乡拜而死。数日，其妻欧阳氏，收其尸。面如生，年四十七，其衣带中有赞曰：“孔曰成仁，孟曰取义，惟其义尽，所以仁至。读圣贤书，所学何事，而今而后，庶几无愧。”