元佑四年，积以论事，为当轴者所恨。轼恐不见容，请外，拜龙图阁学士、知杭州。既至杭，大旱，饥疫并作。轼请于朝，免本路上供米三之一，复得赐度僧牒，易米以救饥者。明年春，又减价粜常平米，多作饘粥药剂，遣使挟医分坊治病，活者甚众。杭本近海，地泉咸苦，居民稀少。轼见茅山一河专受江潮，盐桥一河专受湖水，遂浚二河以通漕。复造堰闸，以为湖水畜泄之限，江潮不复入市。以余力复完六井，又取葑田积湖中，南北径三土里，为长堤以通行者。且募人种菱湖中，葑不复生。堤成，植芙蓉、杨柳其上，望之如画图，杭人名为“苏公堤”。轼二十年间再莅杭，有德于民，家有画像，饮食必祝。又作生祠以报。仁宗初读轼辙制策，退而喜曰，朕今日为子孙得两宰相矣。神宗尤爱其文，宫中读之，膳进忘食，称为天下奇才。