一日，命役徒芟而辟之，中获废井。即呼工出其泥滓，观其好恶，曰：“嘉泉也”。乃扃而澄之，三日而后汲视。其泉清而白色，味之甚甘，渊然文余，绠不可竭。当大暑时，饮之若饵白雪，咀轻冰，凛如也。当严冬时，若遇爱日，得阳春，温如也。其或雨作云蒸，醇醇而浑，盖山泽通气，应于名源矣。又引嘉宾，以建溪、日铸、卧龙、龙门之茗试之，则甘液华滋，悦人襟灵。  
予爱其清白而有德义，可为官师之规。因署其堂，曰：“清白堂”。又构亭于其侧，曰：“清白亭”。庶几居斯堂，登斯亭，而无忝其名哉！宝元二年记。