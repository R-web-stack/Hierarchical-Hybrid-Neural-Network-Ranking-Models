孔子谓伯鱼曰：“鲤乎，吾闻可以与人终日不倦者，其惟学焉。其容体不足观也，其勇力不足惮也，其先祖不足称也，其族姓不足道也。终而有大名，以显闻四方，流声后裔者，岂非学者之效也？故君子不可以不学，其容不可以不饰。夫远而有光者，饰也；近而愈明者，学也。譬之汙池，水潦注焉，萑苇生焉。虽或以观之，孰知其源乎？”