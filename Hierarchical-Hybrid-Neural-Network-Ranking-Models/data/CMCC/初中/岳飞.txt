飞事亲至孝，家无姬侍。吴玠素服飞，愿与交欢，饰名姝遗之。飞曰：“主上宵旰，宁大将安乐时耶！”却不受。玠大叹服。或问：“天下何时太平？”飞曰：“文臣不爱钱，武臣不惜死，天下太平矣！”师每休舍， 督将士注坡跳壕， 皆铠以习之。卒有取民麻一缕以束刍者，立斩以徇。卒夜宿民开门愿纳无敢入者。军号“冻死不拆屋，饿死不掳掠”。卒有疾，亲为调药。诸将远戍，飞妻问劳其家；死事者，哭之而育其孤。有颁犒，均给军吏，秋毫无犯。善以少击众。凡有所举，尽召诸统制，谋定而后战，故所向克捷。猝遇敌有动。故敌为之语曰：“撼山易，撼岳家军难。”每调军食，必蹙额曰：“东南民力竭矣！”好贤礼士，恂恂如儒生。每辞官，必曰：“将士效力，飞何功之有！”