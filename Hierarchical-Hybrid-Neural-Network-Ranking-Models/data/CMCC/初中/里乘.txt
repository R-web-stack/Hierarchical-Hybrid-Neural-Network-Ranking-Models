吾乡吴公和甫,讳存义。由翰林起家,官至吏部侍郎。公正廉明,爱才如命。  
其督学浙江也,按临嘉兴时,海盐某生以非罪系狱,受刑甚酷。公廉知其诬,点名至生,问提调官:“某生何在?”提调官以系狱对,公叱曰:“秀才有罪,应详准学使褫革,今未详革而敢擅下于狱,是何例也!如某生不来,老夫当停试奏办。”提调大恐,亟谕邑令出生于狱。比生至,发蓬面垢,形同重犯。公太息抚慰之曰:“汝发如此,种种皆老夫教令不行所至也。”提调、邑令相视忸怩 ,噤不敢语。及榜发,某生以优等食饩焉。  
公生性俭约,官至卿贰,在京邸只蓄二仆,监学时倍之。到处严戒仆夫，毋许悉索供,除廉奉外,一切陋规丝毫不取。浙省学租岁数千金,悉捐于各郡创建育婴堂,所活不可胜数。今滇、浙两省,皆建公祠。浙祠滨于西湖,每届乡试,各郡士子,订期醵资,聚祀者千余人。非盛德感人之深,恶能若是哉!  