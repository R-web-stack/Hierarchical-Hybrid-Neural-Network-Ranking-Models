陶渊明字光亮，或云潜字渊明，浔阳柴桑人也。渊明少有高趣，博学善属文，颖脱不群，任真自得。尝著《五柳先生传》以自况。  
亲老家贫，起为州祭酒。不堪吏职，少日自解归。州召主簿不就。躬耕自资，遂抱羸疾。江州刺史檀道济往候之，偃卧瘠馁有日矣。道济谓曰：“贤者处世，天下无道则隐，有道则至。今子生文明之世，奈何自苦如此？”对曰：“潜也何敢望贤，志不及也！”道济馈以粱肉，麾而去之。  
复为镇军建威参军。谓亲朋曰：“聊欲弦歌，以为三径之资，可乎？”执事者闻之，以为彭泽令。岁终，会郡遣督邮至，县吏请曰：“应束带见之。”渊明叹曰：“我岂能为五斗米折腰向乡里小儿！”即日解绶去职，赋《归去来》。  
渊明不解音律，而蓄无弦琴一张，每酒适辄抚弄以寄其意。贵贱造之者，有酒辄设。渊明若先醉，便语客：“我醉欲眠，卿可去。”其真率如此。
