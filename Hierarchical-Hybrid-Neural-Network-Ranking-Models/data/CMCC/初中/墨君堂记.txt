见人相与号呼者，贵之则曰公，贤之则曰君，自其下则尔、汝之。虽公卿之贵，天下貌畏而心不服，则进而君、公，退而尔、汝者多矣。独王子猷谓竹君，天下从而君之无异辞。今与可又能以墨象君之形容，作堂以居君，而属余为文，以领君德，则与可之于君，信厚矣。  
与可之为人也，端静而文，明哲而忠，士之修洁博习，朝少磨治洗谁，以求交于与可者，非一人也，而独厚君如此。君又疏简抗劲，无声色臭味，可以娱悦人之耳目鼻口，则与可之厚君也，其必有以贤君矣，世之能寒燠人者，其气焰亦来至若雪霜风雨之切于肌肤也，而士鲜不以为欣戚丧其所守。自植物而言之，四时之变亦大矣，而君独不顾。虽微与可，天下其孰不贤之?然与可独能得君之深，而知君之所以贤。雍容谈笑，挥洒奋述而尽君之德。雅壮祜老之容，被折偃仰之势。风雪凌厉以观其操，崖石荦确以致其节。得志，遂茂而不骄：不得志，瘁瘠而不辱。群居不倚，独立不惧。与可之于君，可谓得其情以尽其性矣。虽不足以知君，愿从与可求君之昆弟子孙族属朋友之象，而藏于吾室，以为君之别馆云。