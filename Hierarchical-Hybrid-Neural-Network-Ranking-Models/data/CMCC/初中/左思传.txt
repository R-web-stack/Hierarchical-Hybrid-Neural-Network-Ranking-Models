左思字太冲，齐国临淄人也。思少学书及鼓琴，并不成。雍谓友人曰：“思所晓解，不及我少时。”思遂感激勤学。貌寝，口讷，而辞藻壮丽。不好交游，惟以闲居为事。造《齐都赋》，一年乃成，复欲赋三都，遂构思十年，门庭藩溷皆著纸笔，遇得一句，即便疏之。及赋成，时人未之重。思自以其作不谢班张，恐以人废言，安定皇甫谧有高誉，思造而示之。谧称善，为其赋序。于是豪贵之家竞相传写，洛阳为之纸贵。 初，陆机入洛，欲为此赋，闻思作之，抚掌而笑，与弟云书曰：“此间有伧父，欲作《三都赋》，须其成，当以覆酒瓮耳。”及思赋出，机绝叹伏，以为不能加也，遂辍笔焉。