玮知秦州。西蕃犯塞，候骑报虏将至，玮方饮啖自若。顷之，报虏去城数里，乃起贯戴，以帛缠身，令数人引之，身停不动。上马出城，望见虏阵有僧奔马径往来于阵前检校，玮问左右曰：“彼布阵乃用僧耶？”对曰：“不然，此虏之贵人也。”玮问军中谁善射者，众言李超。玮即呼超指示之，曰：“汝能取彼否？”对曰：“愿得五十骑，可以取之。”玮以百骑与之，敕曰：“不获而返，当死。”遂进至虏阵前，骑左右开，超射之，一发而毙。于是，虏鸣笳而遁。玮以大军征之，虏众大败，出塞穷追，俘斩万计，改边凿濠。西边由是慑服，至今不敢犯塞，每言及玮，则加手于额，呼之为父云。  
玮在秦州，有士卒十余人，叛赴虏中。军吏来告，玮方与客弈棋，不应。军吏亟言之，玮怒，叱之曰：“吾固遣之去，汝再三显言耶？”虏闻之，亟归告其将，尽杀之。