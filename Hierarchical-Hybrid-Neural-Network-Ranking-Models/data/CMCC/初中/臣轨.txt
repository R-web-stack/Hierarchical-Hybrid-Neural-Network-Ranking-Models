古之善将者，必以其身先之。暑不张盖，寒不被衾。军井未达，将不言渴。军幕未办，将不言倦。当其合战，必立矢石之间，所以齐劳逸，共安危也。夫人之所乐者，生也；所恶者，死也。然而矢石若雨，白刃交挥，而士卒争先者，非轻死而乐伤也。夫将视兵若子，则兵事将若父；将视兵如弟，则兵事将如兄。故语曰：父子兄弟之军不可与斗。由其一心而相亲也。是以古之将者贵得众心，以情亲之，则木石知感。