予尝有幽忧之疾。退而闲居，不能治也。既而学琴于友人孙道滋，受宫声数引中。久而乐之，不知其疾之在体也。夫琴之为技小矣，及其至也，大者为宫，细者为羽。操弦骤作，忽然变之，急者凄然以促，缓者舒然以和。喜怒哀乐，动人必深。其能听之以耳，应之以手，写其幽思，则感人之际，亦有至者焉。  
予友杨君，好学有文，累以进士举，不得志。为尉于剑浦。区区在东南数千里外，是其心固有不平者。且少又多疾，而南方少医药，风俗饮食异宜。以多疾之体，有不平之心，居异宜之俗，其能郁郁以久乎？然欲平其心以养其疾，于琴亦将有得焉。故予作琴说以赠其行，进琴以为别。