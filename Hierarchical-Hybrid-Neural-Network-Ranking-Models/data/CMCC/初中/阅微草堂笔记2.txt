北村郑苏仙，一日梦至冥府，见阎罗王方录囚。有一官公服昂然入，自称所至但饮一杯水，今无愧鬼神。王讥曰：“设官以治民，下至驿丞闸官，皆有利弊之当理，但不要钱即为好官，植木偶于堂，并水不饮，不更胜公乎？”官又辩曰：“某虽无功亦无罪。”王曰：“公一身处处求自全，某狱某狱避嫌疑而不言，非负民乎？某事某事畏烦重而不举，非负国乎？三载考绩之谓何，无功即有罪矣。”官大狼狈，锋棱顿减。