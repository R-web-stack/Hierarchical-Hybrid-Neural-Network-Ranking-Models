子犹曰：贫者，士之常也；俭者，人之性也。贫不得不俭，而俭者不必贫，故曰“性也”。然则俭不可乎？曰：吝不可耳。俭而吝，则虽堆金积玉，与乞儿何异？  
郑余庆素吝。一日，忽召亲朋数人会食。众皆怪之。侵晨赴之。日高，余庆方出，呼左右曰：“吩咐厨家蒸烂去毛，莫拗折项！”众相顾，以为必蒸鹅鸭之类。又久之，盘出，酱醋亦极香新。但见每人前粟饭一碗蒸葫芦一枚皆匿笑强进。  
王罴性俭率。镇河东日，尝有台使至，罴为设食。使乃裂去薄饼缘，罴曰：“耕种收获，其功已深，舂爨造成，用力不少。尔之择选，当是未饥！”命左右撤去之。使者愕然大惭。