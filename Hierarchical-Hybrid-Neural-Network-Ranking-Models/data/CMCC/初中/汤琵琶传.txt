汤应曾，邳州人，善弹琵琶，故人呼为“汤琵琶”云。幼好音律，闻歌声辄哭。已学歌，歌罢又哭。其母问曰：“儿何悲？”应曾曰：“儿无所悲也，心自凄动耳。”
所弹古调百十余曲，大而风雨雷霆，小而百虫之号，一草一木之吟，靡不于其声中传之。而尤得意于《楚汉》一曲，使闻者始而奋，既而恐，终而涕泪之无从也。其感人如此。应曾年六十余，流落淮浦。有桃源人见而怜之，载其母同至桃源。后不知所终。