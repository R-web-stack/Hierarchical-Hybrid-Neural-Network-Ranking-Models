武七，名训，堂邑人。家贫，从母乞于市，得钱必市甘旨奉母。母既丧，稍长，且佣且乞。自恨不识字，誓积赀设义学，以所得钱寄富家权子母，积三十年，得田二百三十亩有奇，乞如故。蓝缕蔽骭昼乞而夜织。或劝其娶，七谢之。又数年，设义塾柳林庄，筑塾费钱四千余缗，尽出所积田以资塾。延师课，读束脩必丰，礼意尤极周挚。入学之日，武先拜塾师，遍拜诸生，具盛馔飨师，而请邑绅为之主，自立门外，屏营以待。