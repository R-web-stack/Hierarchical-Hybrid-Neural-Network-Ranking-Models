杨氏者，苻承祖姨也，家贫无产业。及承祖为太后所宠贵，亲姻皆求利润，唯杨独不欲。常谓其姊曰：“姊虽有一时之荣，不若妹有无忧之乐。”姊毎遗其衣服，多不受。强与之，则云：“我夫家世贫，好衣美服则使人不安。”终不肯受。时受其衣服，多不著，密埋之。承祖每见其寒悴，深恨其母，谓不供给之，乃启其母曰：“今承祖一身何所乏少，而使姨如是？”母具以语之。承祖乃遣人乘车往迎之，强舁于车上，则大哭，言：“尔欲杀我也！”由是苻家内外皆号为痴姨。