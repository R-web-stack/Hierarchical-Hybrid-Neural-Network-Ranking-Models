赵简子上羊肠之坂，群臣皆偏袒推车，而虎会独担戟行歌不推车。简子曰：“寡人上坂，群臣皆推车，会独担戟行歌不推车，是会为人臣侮其主；为人臣侮其主，其罪何若?”虎会对曰：“为人臣而侮其主者，死而又死。”简子曰：“何谓死而又死?”虎会曰：“身死，妻子又死，若是为死而又死。君既闻为人臣而侮其主者之罪矣！君亦闻为人君而侮其臣者乎？”简子曰：“为人君而侮其臣者何若？”虎会对曰：“为人君而侮其臣者，智者不为谋，辩者不为使，勇者不为斗。智者不为谋，则社稷危；辩者不为使，则使不通；勇者不为斗，则边境侵。”简子曰：“善。”乃罢群臣推车。为士大夫置酒与群臣饮，以虎会为上客。  