扁鹊者，姓秦氏，名越人。少时为人舍长， 舍客长桑君过，扁鹊独奇之，常谨遇之。长桑君亦知扁鹊非常人也。出入十余年，乃呼扁鹊私坐，语曰：“我有禁方，年老，欲传与公，公毋泄！”扁鹊曰：“敬诺。”乃悉取其禁方书尽与扁鹊。其后扁鹊过虢， 闻虢太子方死。扁鹊至虢宫门下，问中庶子喜方者曰：“太子何病？”中庶子具答之。扁鹊请见虢君。扁鹊曰：“若太子未死也。”扁鹊乃使弟子子阳磨砺针石，以取外三阳五会。有间，太子苏。故天下尽以扁鹊能生死人。扁鹊曰：“越人非能生死人也，此自当生者，越人能使之起耳。”