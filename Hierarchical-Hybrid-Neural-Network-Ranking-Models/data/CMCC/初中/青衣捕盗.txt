有聂姓者，以人命诬服。公昭雪之，献女书儿为婢。公鉴其诚，纳之。公夫人御下严，箕帚而外，课以针指。书儿不能学，日加鞭挞，俯首顺受而已。  
后公以挂误，解组归。时枣树林有盗首曰赛张青刘标。公稔之，戒备而行。时已薄暮，闻林中鸣镝声，公股栗，夫人色如土。侍从仆御，无不色变。书儿从容进曰：“么么鼠辈，何敢犯大人驾？如渠不欲生，婢子手戮之可也。”乞公前骑，徒手而去。叱盗曰：“贼狗奴，识得河南聂书儿否？”盗笑曰：“我辈但要得钱儿钞儿，书儿何所用哉！”书儿怒曰：“若辈死期至矣，敢戏言！”盗亦怒，骤发一弹，书儿右手启两指接之；又一弹，接以左手；第三弹至，以口笑迎之，噙以齿，腾身而起，吐口中丸，大笑曰：“贼奴技止此耶？”一盗解铁拐而前，书儿手夺之，曲作三四，盘揉若软绵，掷诸地。笑曰：“尔娘灶下棒，亦持来恐吓人，大可笑也。”群盗罗拜马前乞命。书儿曰：“汝等何足污我手。”喝令去。  
从容回骑，禀白于公曰：“托大人福庇，幸不辱命。”公及夫人皆异之。继而问曰；“汝具此妙技，何不能拈一针？”书儿曰：“长枪大剑，婢子年十一二时，搏弄惯矣。一针入手，不知作何物，是以不能学耳。”又问：“鞭挞时何便俯首受？”曰：“老父命婢子来报公大德，小有忤犯，是报怨也，婢子何敢！”