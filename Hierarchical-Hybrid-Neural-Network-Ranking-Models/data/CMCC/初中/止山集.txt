世之慕旷达者皆谓嵇、阮诸贤得醉乡之乐，为能养其真以成其名，丘子曰：醉乡之徒，乃负其不羁以俯仰于时，不得直其志，乃托诸酒以自广焉耳。愚谓醉乡之徒，非真乐也。
晋安石门子早善属词，不乐进士业，每谓文至牵饰比偶，犹之留须眉以傅脂粉，无足学也。遂洗意爵禄之门，而结霞上之居，自号霞仙。善画，善隶草，善八分书。家贫，性嗜酒，日以饮为事。由是孤洁一世，知名海内。
时轩盖造之，求其所能则不得，盖不欲以所能媚也。及醉，则虽寻常人家投之楮素，欢然挥墨，任意纵横，而结构峻古，意态突兀；醒则虽工意为之，皆所不逮。盖其适在酒而神在醉故邪。
乡有宋子者，与之善，疟岁弗愈。一日造问之，宋强疾移榻就堂相见，因享之酒。酣，宋出素请画，遂染笔写菊数本，倒垂悬崖而掩映于江波之间，香姿隐隐有飘拂流动之状，宋子泠然疏爽。因再请，复写奇石，亭立双竹，凌空箫箫，数叶风韵，若有闻焉，宋跃起视之，毛发俱竦，是日疟不复发而就瘥焉。时为之语曰：“少陵有佳句，不若霞仙笔。醉后扫丹青，往往神鬼泣。”其妙入神态有如此者。
岁癸卯，行年五十，疾革，梦有画舫载卮酒促其登舟者，遂呼家人进之酒，再饮而卒。先数月，武夷霞峰子卒，相去千里，不及有闻，垂没之日，曰：“霞峰子先我往矣，此人志在当时，不酬所欲，惜也!”闻者谓其谵语，而不知其前知如此。既没，闻者惜之。
