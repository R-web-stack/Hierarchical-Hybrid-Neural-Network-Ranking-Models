吴王欲伐荆，告其左右曰:“敢有谏者，死!”舍人有少孺子者，欲谏不敢，则怀丸操弹，游于后园，露沾其衣。如是者三旦，吴王曰:“子来何苦沾衣如此? "对曰:“园中有树，其上有蝉，蝉高居悲鸣饮露，不知螳螂在其后也!螳螂委身曲附，欲取蝉而不顾知黄雀在其傍也!黄雀延颈欲啄螳螂而不知弹丸在其下也!此三者皆务欲得其前利而不顾其后之有急也。”吴王曰:“善哉!"乃罢其兵。