王叔文之党坐谪官者，凡十年不量移，执政有怜其才欲渐进之者，悉召至京师；谏官争言其不可，上与武元衡亦恶之，三月，乙酉，皆以为远州刺史，官虽进而地益远。永州司马柳宗元为柳州刺史，朗州司马刘禹锡为播州刺史。宗元曰:“播非人所居，而梦得亲在堂，万无母子俱往理。”欲请于朝，愿以柳易播。会中丞裴度亦为禹锡言曰:“禹锡诚有罪，然母老，与其子为死别，良可伤!”上曰:“为人子尤当自谨，勿贻亲忧  ， 此则禹锡重可责也。”度曰:“陛下方侍太后，恐禹锡在所宜矜。”止良久，乃曰:“朕所言，以责为人子者耳；然不欲伤其亲心。”退，谓左右曰:“裴度爱我终切。”明日，禹锡改连州刺史。  