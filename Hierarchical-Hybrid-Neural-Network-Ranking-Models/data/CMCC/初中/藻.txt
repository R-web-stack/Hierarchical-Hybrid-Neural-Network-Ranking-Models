汉武帝与近臣宴会于未央殿，忽闻人语云：“老臣冒死自陈。”乃见屋梁上有一老翁，长八九寸，拄杖偻步，笃老之极。缘柱而下，放杖稽首，默而不言，因仰视殿屋，俯指帝脚，忽然不见。东方朔曰：“其名为‘藻’，春巢幽林，冬潜深河。今造宫殿，斩伐其居，故来诉于帝。仰视宫殿，殿名‘未央’，诉陛下方侵其居宅未央也。俯指陛下脚者，足也。愿陛下宫殿足于此，不愿更造也。”上为之息宫寝之役。  
居少时，帝亲幸河都，闻水底有弦歌之声，又有善芥。须臾，前梁上老翁及年少数人，绛衣素带，缨佩乘藻，凌波而出。帝问曰：“闻水底奏乐声，为君耶？”老翁曰：“老臣前昧死归诉，幸蒙陛下天地之施，即止息斧斤，得全其居宅，不胜嘉欢，故私相庆乐耳。”献帝一紫螺壳，状如牛脂。帝曰：“朕暗，无以识君。”“东方生知之耳。”“君可思以吴贻之。”老翁乃顾命取洞穴之宝。一人即受命下没泉底，倏忽还到，奉大珠径寸，明耀绝世。帝甚玩焉，以五十万钱赐朔，取其珠。