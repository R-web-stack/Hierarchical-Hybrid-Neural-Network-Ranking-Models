莆田壶山下，有路通海，贩鬻者由之。至正丁未春，民衣虎皮，煅利铁为爪牙，习其奋跃之态，绝类。乃出伏灌莽中，使侦者缘木而视，有负囊至者，则啸以为信。虎跃出，扼其吭，杀之，或脔其肉为噬啮状。裂其囊，拨其物之尤者，余封密如故，示人弗疑。人竞传壶山有虎，不食人，惟吮其血，且神之。  
已而民偶出，其妇守岩穴。闻木上啸声急，意必有重货，皮而搏之。妇质脆柔，贩者得与抗。妇惧，逸去，微见其蹠，人也。归谋诸邻，噪逐之。抵穴，获金帛无算。民竟逃去。  
呜呼！世之人虎，岂独民也哉？