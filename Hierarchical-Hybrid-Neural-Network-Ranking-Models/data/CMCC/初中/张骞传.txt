张骞，汉中人也，建元中为郎时，匈奴降者言匈奴破月氏王，以其头为饮器，月氏遁而怨匈奴，无与共击之。汉方欲事灭胡，闻此言，欲通使，道必更匈奴中，乃募能使者。骞以郎应募，与甘父俱出陇西，使月氏。径匈奴，匈奴得之，传诣单于。单于留骞十余岁，予妻，有子，然骞持汉节不失。骞为人强力，宽大信人，蛮夷爱之。单于死，国内乱，骞与胡妻及甘父俱亡归汉。骞行时百余人，去十三岁，唯二人得还。骞以校尉从大将军击匈奴，知水草处，军得以不乏……西北国始通于汉矣。