陶潜，字元亮，少怀高尚，博学善属文。颖脱不羁，任真自得，为乡邻之所贵。尝著《五柳先生传》曰：“环堵萧然，不蔽风日。短褐穿结，箪瓢屡空，晏如也。”其自序如此，时人谓之实录。其亲朋或载酒肴而往，潜亦无所辞焉。每一醉，则大适 融然。未尝有喜愠之色，惟遇酒则饮，时或无酒，亦雅咏不辍。性不解音，而畜素琴一张，弦徽不具，每朋酒之会。则抚而和之，曰：“但识琴中趣，何劳弦上声！”