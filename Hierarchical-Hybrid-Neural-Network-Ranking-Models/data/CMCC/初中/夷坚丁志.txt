乾道七年，缙云陈由义自闽入广省其父。过潮阳，见土人言：“比岁惠州太守挈家从福州赴官，道出于此。此地多野象，数百为群。方秋成之际，乡民畏其蹂食禾稻，张设陷阱于田间，使不可犯。象不得食，甚忿怒，遂举群合围惠忠守于中，阅半日不解。惠之衙卒一二百人，相视无所施力。太守家人窘惧，至有惊死者。保伍悟象意，亟率众负稻谷，积于四旁。象望见犹不顾，俟所积满欲，始解围往食之，其祸乃脱。”盖象以计取食，故攻其所必救。庞然异类，有智如此，然为潮之害，端不在鳄鱼下也。