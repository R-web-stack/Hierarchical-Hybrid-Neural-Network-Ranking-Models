五国约以伐齐。昭阳谓楚王曰：“五国以破齐，秦必南图楚。”楚王曰：“然则奈何？”对曰：“韩氏辅国也，好利而恶难。好利，可营也；恶难，可惧也。我厚赂之以利，其心必营。我悉兵以临之，其心必惧我。彼惧我兵而营我利，五国之事必可败也。约绝之后，虽勿与地，可。”楚王曰：“善。”乃命大公事之韩，公仲果惧兵而营利。韩之反赵、魏之后，而楚果弗与地，则五国之事困也。