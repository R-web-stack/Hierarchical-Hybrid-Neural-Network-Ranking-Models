往岁己酉北上，舟过莲泾，访双林上人于积善庵，出所画竹卷属余题字。以后每经吴门，数欲过庵中而不果。盖不见上人者，六年矣。幽窗净几，薰茗相对，今日如复理梦中也。  
上人屋后有美竹千竿，净绿如拭，今遂化为乌有。而上人笔墨乃益进，新枝古干，披展森然，如见真竹，岂此君神气都为上人摄尽，不复生理耶？冁然一笑，遂题其后。甲寅清和月。