诸葛亮字孔明，琅琊阳都人也。时先主屯新野。徐庶见先主，先主器之，谓先主曰：“诸葛孔明者，卧龙也，将军岂愿见之乎?”先主日：“君与俱来。”庶日：“此人可就见，不可屈致也。将军宜枉驾顾之。”由是先主遂诣亮，凡三往，乃见。  
章武三年春，先主于永安病笃，召亮于成都，属以后事，谓亮曰：“君才十倍曹丕，必能安国，终定大事。若嗣子可辅，辅之！如其不才，君可自取。”亮涕泣曰：“臣敢竭股肱之力，效忠贞之节，继之以死!”建兴元年，封亮武乡候，开府治事。顷之，又领益州牧。政事无巨细，咸决于亮。九年，亮复出祁山，粮尽退军，与魏将张郃交战，射杀郃。十二年春，亮悉大众由斜谷出，与司马宣王对于渭南。亮每患粮不继，使己志不申，以是分兵屯田，为久驻之基。相持百余日。其年八月，亮疾病，卒于军，时年五十四。  
初，亮自表后主曰：“成都有桑八百株，薄田十五顷，子弟衣食，自有余饶。至于臣在外任，无别调度，随身衣食，悉仰于官，不别治生，以长尺寸。若臣死之日，不使内有余帛，外有赢财，以负陛下。”及卒，如其所言。  
评曰：诸葛亮之为相国也，抚百姓，示仪轨，尽忠益时者虽仇必赏，犯法怠慢者虽亲必罚，服罪输情者虽重必释，游辞巧饰者虽轻必戮。终于邦域之内，咸畏而爱之。可谓识治之良才，管、萧之亚匹矣。