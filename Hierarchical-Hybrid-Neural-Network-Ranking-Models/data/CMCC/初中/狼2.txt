有屠人货肉归，日已暮。欻一狼来，瞰担中肉，似甚涎垂；步亦步，尾行数里。屠惧，示之以刃，则稍却；既走，又从之。屠无计，默念狼所欲者肉，不如姑悬诸树而早取之。遂钩肉，翘足挂树间，示以空空。狼乃止。屠即径归。
昧爽往取肉，遥望树上悬巨物，似人缢死状，大骇。逡巡近之，则死狼也。仰首审视，见口中含内，肉钩刺狼腭，如鱼吞饵。时狼革价昂，屠小裕焉。
缘木求鱼，狼则罹之，亦可笑已！