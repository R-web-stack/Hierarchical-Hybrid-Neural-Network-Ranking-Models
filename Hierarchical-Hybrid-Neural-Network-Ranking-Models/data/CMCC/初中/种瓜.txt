良田，小豆底佳，黍底次之。刈讫即耕，频烦转之。二月上旬种者为上时，三月上旬为中时，四月上旬为下时。五月六月上旬，可种“藏瓜”。  
凡种瓜法，先以水净淘瓜子，盐和之。盐和则不笼死。先卧锄，耧却燥土，不耧者，坑虽深大，常杂燥土，故瓜不生。然后掊蒲沟切。坑，大如斗口。纳瓜子四枚、大豆三个于堆旁向阳中。瓜生数叶，掐去豆。瓜性弱，苗不能独生，故须大豆为之起土。瓜生不去豆，则豆反扇瓜，不得滋茂。但豆断汁出，更成良润。勿拔之，拔之，则土虚燥也。多锄则饶子，不锄则无实。五谷、蔬菜、果蓏之属，皆如此也。  
凡瓜所以早烂者，皆由脚蹑及摘时不慎，翻动其蔓故也。若以理慎护，及至霜下叶干，子乃尽矣。