子曰:“骥不称其力，称其德。”诚以德为性所固有，非若力之赋于生初，而犹待培于生后也。是以骥之为骥，知之而性无所加，不知而性无所损。修其在己,听其在人。辱于奴隶，弗顾也；死于槽枥，不惜也；食不饱，力不足，才美不外见，不计也。文公所说千里马，食以千里则马显，食非千里则马晦。一若千里之权，不操于己，而听于人。虽马犹是马，而固有之失不亦多乎! 