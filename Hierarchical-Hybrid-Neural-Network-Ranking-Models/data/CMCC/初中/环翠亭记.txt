临川郡城之南有五峰，巍然耸起，如青芙蕖，鲜靓可爱。沿城直趋而西，是为罗家之山。承平之时，有字仲孚者，尝承尊公之命，植竹万竿，而构亭其中。当积雨初霁，晨光熹微，空明掩映，若青琉璃然。浮光闪彩，晶莹连娟，扑人衣袂，皆成碧色。冲瀜于北南，洋溢乎西东。莫不绀联绿涵，无有亏欠。仲孚啸歌亭上，俨若经翠水之阳而待笙凤之临也。虞文靖公闻而乐之曰：“此足以抗清寥而冥尘襟。”乃以“环翠”题其额。  
至正壬辰之乱，烽火相连，非惟亭且毁，而万竹亦剪伐无余。过者为之弹指咏慨。及逢真人龙飞，六合载清。仲孚挈妻子自山中归，既完其阖庐，复筑亭以还旧。贯而竹之，萌蘖亦丛丛然，生三年而成林。  
州之寿陵与其有连者，咸诣大仲孚，举觞次第为寿。且唶曰：“江右多名宗右族，昔时甲第相望，而亭榭在在有之。占幽胜而挹爽垲，非不美也。兵兴以来，有一偾而不复者矣;有困心衡虑仅脱于震凌者矣;有爬梳不暇迁徙无宁居者矣。是亭虽微，可以卜许氏之有后。足以克负先志，前承后引，盖未有涯也。”  
中有陈闻先生者，谓不可无以示后人。乃同仲孚来词林，请予为之记。  
呜呼!昔人有题名园记者，言亭榭之兴废，可以占时之盛衰。余初甚疑之，今征于仲孚，其言似不诬也。向者仲孚出入于兵车蹂践之间，朝兢暮惕。虽躯命不能自全，今得以安乎耕凿，崇乎书诗，而于暇日，怡情景物之表，岂无其故哉。盖帝力如天，拨乱而反之，已十有余年矣。观仲孚熙熙以乐其生，则江右诸郡可知;江右诸郡如斯，则天下之广又从可知矣。是则斯亭之重构，非特为仲孚善继而喜，实可以卜世道之向。治三代之盛，诚可期也。予虽不文，故乐为天下道之，非止记一事而已。  
仲孚名仲丽，嗜学而好修，士大夫龛然称之。