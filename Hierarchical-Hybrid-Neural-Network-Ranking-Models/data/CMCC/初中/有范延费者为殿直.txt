有范延费者为殿直，押兵过金陵。张忠定公咏为守，因问曰：“天使沿路来，还曾见好官员否?”延贵曰：“昨过袁州萍乡，县邑宰张希颜者，虽不识之，知其好官员也。”忠定曰：“何以言之?”延贵曰：“自入萍乡县境，驿传桥道，皆完葺，田菜垦辟，野无惰农。及至邑，则市肆无赌博，市易不敢喧争。夜宿邸中，闻更鼓分明。以是知其必善政也。”忠定大笑曰；“希颜固善矣，天使亦好官员也。”即日同荐于朝。希颜后为发运使，延贵亦阁门祗候，皆号能吏也。