赵简子，名鞅，为赵氏孤儿赵武之孙。晋定公时，赵简子为执政大夫。  
王孙圉，楚国大夫，为人机敏，善言辩，每出使诸侯，不辱使命。  
楚晋常有行李之往来。十九年，王孙圉聘于晋，定公飨之。赵简子鸣玉以见，问于王孙圉曰：“楚之白珩犹在乎?”对曰：“然。”简子曰：“其为宝也，几何矣?”  
王孙圉对曰：“未尝为宝。楚之所宝者，曰观射父。能作训辞，以行事于诸侯，使无以寡君为口实。又有左史倚相，能道训典而叙百物，以朝夕献善败于寡君，使寡君无忘先王之业。又能上下说于鬼神，顺道其欲恶，使神无有怨痛于楚国。又有薮曰云连徒洲，金、木、竹、箭之所生也，龟、珠、角、齿、皮、革、羽、毛，所以备赋，以戒不虞者也。所以共币帛，以宾享于诸侯者也。若诸侯之好币具，而导之以训辞，有不虞之备，而皇神相之，寡君其可以免罪于诸侯，而国民保焉。此楚国之宝也。若夫白珩，先王之玩也，何宝之焉?”  
“圉闻国之宝，六而已。圣能制议百物，以辅相国家，则宝之；玉足以庇荫嘉谷，使无水旱之灾，则宝之;龟足以宪臧否，则宝之;珠足以御火灾，则宝之;金足以御兵乱，则宝之;山林薮泽足以备财用，则宝之。六宝则足矣，若夫哗嚣之美，楚虽蛮夷，不能宝也。”