华佗字元化，沛国谯人也。游学徐州，兼通数经。沛相陈珪举孝廉， 太尉黄琬辟， 皆不就。晓养生之术，又精方药。其疗疾，合汤不过数种，煮熟便饮，舍去辄愈。若当灸， 不过一两处，病乃除。若当针，亦不过一两处。若病结积在体内，便饮其麻沸散，须臾便如醉死，无所知，因破取，遂愈。有一郡守病，佗以为其人盛怒所致，乃多受其货而不加治，无何弃去，留书骂之。郡守果大怒，令人追捉杀佗。郡守子知之，属使勿逐。守恚甚，吐黑血数升而愈。