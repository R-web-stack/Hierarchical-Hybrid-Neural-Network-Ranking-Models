桓彝，字茂伦，谯国龙亢人。苏峻之乱也，彝纠合义众，欲赴朝廷。其长史裨惠以郡兵寡弱，可案甲以须后举。彝厉色曰：“夫见无礼于其君者，若鹰鹯之逐鸟雀，今社稷危逼，义无晏安。”乃遣将军朱绰讨贼别帅于芜湖，破之。寻王师败绩。贼曰：“彝若降者，当待以优礼。”将士多劝彝伪降，更思后举。彝不从，辞气壮烈，志节不挠。城陷，为韩晃所害，年五十三。