翱至零口北，有畜鸡二十二者，七其雄十五其雌，且啄且饮而又狎乎人。翱甚乐之，遂掏粟投于地而呼之。有一雄鸡，人截其冠，貌若营群，望我而先来，见粟而长鸣，如命其众鸡。众鸡闻而曹奔于粟，既来而皆恶截冠雄鸡而击之。曳而逐出之，已而竞还啄其粟。  
日之暮，又二十一其群栖于楹之梁。截冠雄鸡又来，如慕侣将登于梁且栖焉。而仰望焉，而旋望焉，而小鸣焉，而大鸣焉，而延颈喔咿，其声甚悲焉，而遂去焉……  
翱既闻之，惘然，感而遂伤曰：“禽鸟微物也，其中亦有独禀精气，义而介焉者。客鸡义勇超于群，群皆妒而尚不与俦焉，况在人乎哉?况在朝廷乎哉?由是观天地间鬼神禽兽万物变动情状，其可以逃乎?”  
吾心既伤之，遂志之，将用警予，且可以作鉴于世之人。