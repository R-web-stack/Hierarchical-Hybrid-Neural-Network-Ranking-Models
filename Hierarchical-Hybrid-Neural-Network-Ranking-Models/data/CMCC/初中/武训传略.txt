武七者，山东堂邑人也。三岁丧父，家贫，行乞以度日，饮食必先其母，人称曰孝丐。六岁后丧母，孑然一身，昼行乞，夜绩麻，得一钱，即存之。渐积至万余缗，自以孤贫，目不识丁，慨然欲创建义学。人劝之娶，执不可，曰：“吾兴学之念，未或一日忘也。”先在堂邑柳林集购置地亩，建造学舍，远近闻其义，咸助之。延师课读，束脩必丰，礼意尤极周挚。入学之日，武先拜塾师，遍拜诸生，具盛馔飨师，而请邑绅为之主，自立门外，屏营以待。