秦二世元年七月，陈胜等起大泽。其九月，会稽守通谓梁曰“江西皆反，此亦天亡秦之时也。吾闻先即制人，后则为人所制。吾欲发兵，使公及桓楚将。”是时桓楚亡在泽。梁曰“桓楚亡，人莫知其处，独籍知之耳。”梁乃出，诫籍持剑居外待。梁复入，与守坐，曰“请召籍，使受命召桓楚。”守曰“诺。”须臾，梁睨籍曰“可行矣！”于是籍遂拔剑斩守头。项梁持守头，佩其印授。门下大惊，扰乱，籍所击杀数十百人。一府皆慑伏，莫敢起。于是梁为会稽守，籍为裨将，徇下县。