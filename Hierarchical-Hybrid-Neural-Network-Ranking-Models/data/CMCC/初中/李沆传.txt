李沆为相，王旦参政事，以西北用兵，或至旰食。旦叹曰：“我辈安能坐致太平，得优游无事耶？”沆曰：“稍有忧勤，足为警戒。他日四方宁谧，朝廷未必无事。”后契丹和亲，旦问何如，沆曰：“善则善矣，然边患既息，恐人主渐生侈心耳。”旦未以为然。沆又日取四方水旱盗贼奏之，旦以为细事不足烦上听。沆曰：“人主少年，当使知四方艰难。不然，血气方刚，不留意声色犬马，则土木、祭祀之事作矣。”沆没后，真宗以契丹既和，西夏纳款，遂封岱祠汾，大营宫观，无有暇日。旦乃以沆先识之远，叹曰：“沆真圣人也。”
会契丹犯边，真宗北幸，命沆留守，京师肃然。一夕，遣使持手诏欲以刘氏为贵妃，沆对使者引烛焚诏，附奏曰：“但道臣沆以为不可。”其议遂寝。帝以沆无密奏，对曰：“臣待罪宰相，公事则公言之，何用密启？夫人臣有密启者，非谗即佞，臣常恶之，岂可效尤？”
沆性直谅，内行修谨，言无枝叶，识大体。居位慎密，不求声誉，动遵条制，人莫能干以私。家人劝治居第，未尝答。弟李维因语次及之，沆曰：“身食厚禄，时有横赐，鸟巢林一枝足耳，安事丰屋哉？”