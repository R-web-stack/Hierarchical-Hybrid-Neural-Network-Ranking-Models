刘羽冲偶得古兵书，伏读经年，自谓可将十万。会有土寇，自练乡兵与之角，全队溃覆，几为所擒。又得古水利书，伏读经年，自谓可使千里成沃壤。绘图列干州官。州官也好事，使试于一村。沟洫甫成，水大至，顺渠灌入，人几为鱼。  
由是抑郁不自得，恒独步庭阶，摇首自语曰：“古人岂欺我哉!”如是日千百遍，惟此六字。不久，发病死。  
后，风清月白之夕，每见其魂在墓前松柏下，摇首独步。倾耳听之，所诵仍此六字也。或笑之，则歘隐。次日伺之，复然。  
泥古者愚，何愚乃至是欤?何文勤公尝教昀曰：“满腹皆书能害事，腹中竟无一卷书亦能害事。国弈不费旧谱，而不执旧谱;国医不泥古方，而不离古方。故曰：‘神而明之，存乎其人。’又曰：‘能与人规矩，不能使人巧。’”  