楚有养狙以为生者，楚人谓之狙公。旦日，必部分众狙于庭，使老狙率以之山中，求草木之实，或不给，则加鞭棰焉。群狙皆畏苦之，弗敢违也。  
一日，有小狙谓众狙曰：“山之果，公所树与?”曰：“否也，天生也。”曰：非公不得而取与?“曰：“否也，皆得而取也。”曰：“然则吾何假于彼而为之役乎?”言未既，众狙皆寤。  
其夕，相与俟狙公之寝，破栅毁柙，取其积，相携而入于林中，不复归。狙公卒馁而死。  
郁离子曰：世有以术使民而无道揆者，其如狙公乎?帷其昏而未觉也，一旦有开之，其术穷矣。