楚人和氏得玉璞楚山中，奉而献之厉王，厉王使玉人相之， 玉人曰：“石也。”王以和为诳，而刖其左足。及厉王薨，武王即位，和又奉其璞而献之武王，武王使玉人相之，又曰：“石也。”王又以为和诳，而刖其右足。武王薨，文王即位。和乃报其璞而哭于楚山之下，三日三夜，泣尽而继之以血。王闻之，使人问其故，曰：“天下之刖者多矣，子奚哭之悲也？”和曰：“吾非悲刖也，悲乎宝玉而题之以石，贞士而名之以诳，此吾之所以悲也。”王乃使玉人理其璞而得宝焉，遂命曰：和氏之璧。