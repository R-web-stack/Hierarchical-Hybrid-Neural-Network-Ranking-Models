吾室之内，或栖于椟，或陈于前，或枕于床，俯仰四顾无非书者。吾饮食起居，疾病呻吟，悲忧愤叹，未尝不与书俱。宾客不至，妻子不觌，而风雨雷雹之变有不知也。间有意欲起，而乱书围之，如积槁枝，或至不得行，辄自笑曰：“此非吾所谓巢者邪！”乃引客就观之，客始不能入，既入又不能出，乃亦大笑曰：“信乎其似巢也！”