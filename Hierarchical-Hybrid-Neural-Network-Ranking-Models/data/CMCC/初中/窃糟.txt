客有好佛者，每与人论道理，必以其说驾之，欣欣然自以为有独得焉。郁离子谓之曰：“昔者，鲁人不能为酒，唯中山之人善酿千日之酒。鲁人求其方，弗得。有仕于中山者，主酒家，取其糟粕，以鲁酒渍之，谓人曰：中山之酒也。’鲁人饮之，皆以为中山之酒也。一日，酒家之主者来，闻有酒，索而饮之，吐而笑曰：‘是余之糟粕也。’今子以佛夸耀，可也；恐真佛之笑子窃其糟也。” 