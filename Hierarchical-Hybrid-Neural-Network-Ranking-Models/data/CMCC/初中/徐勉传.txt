勉虽居显位，不营产业，家无蓄积，俸禄分赡亲族之穷乏者。门人故旧从容致言。勉乃答曰：“人遗子孙以财，我遗之以清白。子孙才也，则自致辎軿；如其不才，终为他有。”尝为书诫其子崧曰：吾家世清廉，故常居贫素，至于产业之事，所未尝言，非直不经营而已。薄躬遭逢，遂至今日，尊官厚禄，可谓备之……古人所谓“以清白遗子孙，不亦厚乎”。又云：“遗子黄金满籝，不如一经。”详求此言，信非徒语。吾虽不敏，实有本志，庶得遵奉斯义，不敢坠失……