万历中，钱若赓守临江，多异政。有乡人持一鹅入市，寄店中后他往。还索鹅，店主赖之，云：“群鹅，我鹅耳。”乡人讼于郡。公令人取店中鹅，计四只，各以一纸，给笔砚，分四处，令其供状。人无不惊讶。已退食，使人问鹅供状否？答曰：“未。”少顷出，下堂视之，曰：“状已供矣。”因指一鹅曰：“此乡人鹅。”盖乡人鹅食野草，粪色青；店鹅食谷栗，粪色黄。店主伏罪。