吴王欲伐荆，告其左右曰:“敢有谏者死！”舍人有少孺子者欲谏不敢，则怀丸操弹于后园，露沾其衣，如是者再三。吴王曰:“子来，何苦沾衣如此！”对曰:“园中有树，其上有蝉，蝉高居悲鸣，饮露，不知螳螂在其后也；螳螂委身曲附，欲取蝉，而不知黄雀在其傍也；黄雀延颈，欲啄螳螂，而不知弹丸在其下也。此三者皆务欲得其前利，而不顾其后之有患也。”吴王曰:“善哉！”乃罢其兵。