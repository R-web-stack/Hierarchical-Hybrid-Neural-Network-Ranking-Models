天宝中，有一书生旅次宋州。时李勉少年贫苦，与一书生同店。而不旬日，书生疾作，遂至不救,临绝语勉曰：“某家住洪州，将于北都求官，于此得疾且死，其命也。”因出囊金百两遗勉，曰：“某之仆使，无知有此，足下为我毕死事，余金奉之。”勉许为办事，余金乃密置于墓中而同葬焉。后数年，勉尉开封。书生兄弟赍洪州牒来，而累路寻生行止，至宋州，知李为主丧事，专诣开封，诘金之所。勉请假至墓所，出金付焉。