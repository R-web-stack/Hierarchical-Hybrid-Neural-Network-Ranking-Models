济阴之贾人，渡河而亡其舟，栖于浮苴上号焉。有渔者以舟往救之。未至，贾人急号曰：我济上之巨室也，能救我，予尔百金? 渔者载而升诸陆，则予十金。渔者曰：“向许百金而今予十金，无乃不可乎？ ”贾人勃然作色曰：“若渔者也，一日之获几何?而骤得十金，犹为不足乎？”渔者黯然而退。他日，贾人浮吕梁而下，舟薄于石又覆，而渔者在焉。人曰：“盍救诸？”渔者曰：“是许金而不酬者也！”袖而观之，遂没。