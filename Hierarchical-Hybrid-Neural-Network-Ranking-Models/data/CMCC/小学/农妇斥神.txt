夏，张氏姑妇同刈麦。甫收拾成聚，有大旋风从西来，吹之四散。妇怒，以镰掷之，洒血数滴渍地上。方共检寻所失，妇倚树忽似昏醉，魂为人缚至一神祠。神怒叱曰：“悍妇乃敢伤我吏！速受杖。”妇性素刚，抗声 曰：“贫家种麦数亩，资以活命。烈日中妇姑辛苦，刈甫毕，乃为怪风吹散。谓 是邪崇，故以镰掷之。不虞伤大王使者。且使者来往，自有官路；何以横经民田， 败人麦？以此受杖，实所不甘。”神俯首曰：“其词直，可遣去。”妇苏而旋风 复至，仍卷其麦为一处。