公仪休相鲁而嗜鱼，一国尽争买鱼而献之。公仪子不受。其弟子曰：“夫子嗜鱼而不受，何也？”曰：“夫唯嗜鱼，故不受也。夫即受鱼，必有下人之色。有下人之色，将枉于法。枉于法，则免于相。免于相，则虽嗜鱼，此必不能致我鱼，我又不能自给鱼。即无受鱼而不免于相，虽不受鱼，我能常自给鱼。”此明夫恃人不如自恃也；明于人之为己者，不如己之自为也。