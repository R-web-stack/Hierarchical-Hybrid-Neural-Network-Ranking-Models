有富室，偶得二小狼，与家犬杂畜，亦与犬相安。稍长，亦颇驯，竟忘其为狼。一日，主人尽寝厅事，闻群犬呜呜作怒声，惊起周视，无一人。再就枕，将寐，犬又如前。乃伪睡以俟，则二狼伺其未觉，将啮其喉，犬阻之，不使前也。乃杀而取其革。“狼子野心”，信不诬哉！然野心不过遁逸耳。阳为亲昵，而阴怀不测，更不止于野心矣。兽不足道，此人何取而自贻患耶？