苏辙曰：“鱼不畏网罟，而畏鹈鹕，畏其天也。”一村叟见蜈蚣逐一蛇，行甚急，蜈蚣渐近，蛇不复动，张口以待。蜈蚣竟直入其腹，逾时而出，蛇已毙矣。村叟弃蛇于深山中，越旬往视之，小蜈蚣无数食其腐肉。盖蜈蚣产卵于蛇腹中也。又尝见一蜘蛛，逐蜈蚣甚急，蜈蚣逃入篱抢竹中。蜘蛛不复入，但以足跨竹上，摇腹数四而去。伺蜈蚣久不出，剖竹视之，蜈蚣已节节烂断矣。盖蜘蛛摇腹之时，乃洒溺以杀之也。物之畏其天有如此奇者也。